{"拼音": "rǎng", "部首": "土", "笔画数": "20", "Unicode": "58E4", "page": "242", "volume": "【丑集中】【土字部】", "notes": "\n\n〔古文〕𦦶【廣韻】如兩切【集韻】汝兩切，𠀤音穰。【說文】柔土也。無塊曰壤。又物自生則言土，人耕種則言壤。【書·禹貢】咸則三壤。【周禮·地官·大司徒】辨十有二壤之物，知其種，以敎稼穡樹藝。　又壤奠，壤土所出奠贄也。【書·康王之誥】一二臣衞，敢執壤奠。　\n\n又【揚子·方言】梁益之閒，所愛諱其肥盛曰壤。壤子猶愛子也。【鄒陽·上吳王書】壤子王梁。　又富足也。與穰同。【列子·天瑞篇】一年而給，二年而足，三年大壤。　又傷也。【穀梁傳·隱三年】日有食之，吐者外壤，食者內壤。　又紛錯貌。【史記·貨殖傳】天下壤壤，皆爲利往。　又蓋壤，天地也。【韓愈詩】威風挾惠氣，蓋壤兩劘拂。　又煩壤，糞埽之餘積也。【莊子·達生篇】煩壤之內，雷霆居之。　又蟻壤，泉穴也。【戰國策】齊桓公伐孤竹，山中無水。隰朋曰：去蟻壤寸有水。掘之，果得水。　又擊壤，古戲也。【史記·五帝紀】帝遊康衢，老人擊壤而歌于路。　又地名。【春秋·宣七年】公會晉侯、宋公、衞侯、鄭伯、曹伯于黑壤。【註】晉地。【左傳·隱十一年】公之爲公子也，與鄭人戰于狐壤。【註】鄭地。【史記·秦本紀】甘茂伐韓宜陽，五月不拔，樗里子譖之，王欲罷兵。茂曰：息壤在彼。王曰：有之。悉起兵拔之。一曰息壤，坌土也。【路史】息生之土，長而不窮。柳宗元有永州龍興寺息壤記。　又姓。【史記·仲尼弟子列傳】壤駟赤，字子徒，秦人。　\n\n又【集韻】如陽切，音勷。肥土也。【急就章】墼絫廥廐庫東廂，屛廁溷渾糞土壤。"}