{"拼音": "mén,mín,wén,wèn", "部首": "水", "笔画数": "7", "Unicode": "6C76", "page": "608", "volume": "【巳集上】【水字部】", "notes": "\n\n〔古文〕渂【唐韻】【集韻】【韻會】【正韻】𠀤文運切，音問。水名。【書·禹貢】浮于汶，達于濟。又濟東北會于汶。【前漢·地理志】泰山郡萊蕪縣原山汶水出，西南入泲。【水經】汶水，出泰山萊蕪縣原山西南，過壽張縣，至安民亭入于濟。【註】汶出牟縣故城西南阜下，俗謂之胡盧堆。牟縣，古牟國，故俗謂是水爲牟汶。汶水又右合北汶水，水出太山天門下谷東流，西南逕汶陽縣，又西南逕桃鄕縣，自桃鄕四分，當其派別之處，謂之四汶口。左二水雙流至無鹽郈鄕平陸故城，合爲茂都澱。次一汶至壽張故城東，遂爲澤渚。右一汶逕壽張縣西南，注長直溝，西流入泲。【淮南子·地形訓】汶出弗其。【高誘註】弗其，山名，在朱虛縣東。◎按誘說乃東汶，非經所謂入濟者也。　\n\n又【前漢·地理志】琅邪郡朱虛縣東泰山，汶水所出，東至安丘入維。【說文】維作濰。【水經】汶水出朱虛縣泰山。【酈道元注】伏琛晏謨𠀤言，水出縣東西峿山，山在小泰山東。地理風俗記曰：朱虛縣東四十里有峿城，亭故縣也。汶水逕峿城北，又北過淳於縣西。濰水過縣東，其城東北則兩川交會也。　\n\n又【水經注】㟬崮水有二源雙會，東導一川，俗謂之汶水，東經蒙隂縣，注桑泉水，又東北流入於沂。　又汶上，縣名。【廣輿記】本漢平陸，今屬兗州府。　\n\n又【集韻】武粉切，音吻。義同。　\n\n又【廣韻】【集韻】𠀤無分切，音文。黏唾也。　又遼東有汶城。【盛輔之云】卽孤竹國也。音文。　\n\n又【廣韻】武巾切【集韻】眉貧切【正韻】彌鄰切，𠀤音珉。與岷通。汶江也。【書·禹貢】岷嶓旣藝。【又】岷山導江。【史記】皆作汶。【山海經】大江出汶山。【輿地廣記】汶山在茂州汶山縣西北，俗謂之鐵豹嶺。禹之導江，發跡於此。　又汶山，郡名。汶川，縣名。【蜀王本紀】禹本汶山郡廣柔縣人，生於石紐。廣柔隋攺曰汶川。【廣輿記】今屬成都府。　\n\n又【集韻】謨奔切【韻會】謨昆切，𠀤音門。汶濛，玷辱也。【楚辭·漁父】安能以身之察察，受物之汶汶者乎。　【正字通】汶水，今一統志列爲三，曰塹汶，徐汶，靑汶。章本淸曰：入濟之汶，見禹貢，論語。汶上，書傳謂之北汶，卽今大淸河入濰之汶，見漢書。入沂之汶，見水經。齊有三汶，淸河爲大。述征記：泰山郡水皆名汶，有北汶、嬴汶、柴汶、牟汶，皆源別流同，又在三汶之外。\n\n考證：〔【水經】【註】汶逕壽張縣西南，注長直溝，西流入浦。〕　謹照原文入浦改入泲。〔【山海經】大江出汶水。〕　謹按此句出山海經註。謹於經下增註字，𠀤照原文汶水改作汶山。"}