{"拼音": "chuán,zhuàn", "部首": "人", "笔画数": "13", "Unicode": "50B3", "page": "114", "volume": "【子集中】【人字部】", "notes": "\n\n【廣韻】直攣切【集韻】【韻會】【正韻】重緣切，𠀤音椽。轉也。【左傳·莊九年】公喪戎路，傳乗而歸。【註】戎路，兵車。傳乗，乗他車。【釋文】傳，直專反。又丁戀反。　\n\n又【正韻】授也，續也，布也。【周禮·夏官·訓方氏】誦四方之傳道。【註】傳說往古之事也。讀平聲。　\n\n又【禮·曲禮】七十曰老而傳。【註】倦勤，傳家事于子也。　\n\n又【禮·內則】父母，舅姑之衣衾，簟席枕几不傳。【註】移也。　\n\n又【集韻】【韻會】【正韻】𠀤株戀切，專去聲。傳舍。【釋名】傳，轉也。人所止息，去者復來。轉，相傳無常主也。【史記·酈食其傳註】高陽傳舍。　\n\n又【說文】遽也，驛遞曰傳。【禮·玉藻】士曰傳遽之臣。【註】驛傳車馬，所以供急遽之令，士賤而給役使，故自稱如此。又古者以車駕馬，乗詣京師，謂之傳車。後又置驛騎，用單馬乗之，若今之遞馬。凡四馬高足爲置傳，四馬中足爲馳傳，四馬下足爲乗傳，一馬二馬爲軺傳。漢律，諸當乗傳及發駕置傳者，皆持尺五寸木傳信，封以御史大夫印章，其乗傳參封之。參，三也。有期會絫封兩端，端各兩封，凡四封。乗置馳傳五封之，兩端各二，中央一軺，傳兩馬再封之，一馬一封，以馬駕軺車而乗傳，曰一封軺傳。　又關傳。【周禮·地官·司關】凡所達貨賄，則以節傳出之。《前漢·文帝紀》【註】張晏曰：信也，若今過所也。如淳曰：兩行書繒帛，分持其一，出入關，合之乃得過，謂之傳。師古曰：今或用棨刻木爲合符。【後漢·𨻰蕃傳】投傳而去。【註】符也。丁戀切。【釋名】傳，轉也。轉移所在，執以爲信也。　\n\n又【集韻】【韻會】【正韻】𠀤柱戀切，音瑑。訓也。賢人之書曰傳。又紀載事迹以傳於世亦曰傳，諸史列傳是也。【釋名】傳，傳也。以傳示後人也。　又續也。【孟子】傳食於諸侯。　又叶重倫切，音𨻰。【前漢·敘傳】帝庸親親，厥國五分，德不堪寵，四支不傳。◎按諸字書傳本有直攣、知戀、直戀三切，《廣韻》分析極細，《正韻》因之。然歷考經史註疏，驛傳之傳，平、去二音可以互讀，至傳道、傳聞、傳授之傳，乃一定之平聲，紀載之傳，一定之去聲。此音之分動靜，不可易者也。《正字通》專闢動靜字音之說，每於此等處，爲渾同之說以亂之，此斷斷不可从者。又按《廣韻》二仙，傳，直攣切，音椽，又持戀，丁戀二切。三十三線，傳，直戀切，卽持戀切。知戀切，卽丁戀切。丁戀切蓋用交互門法，不如用音和知戀切爲安也。\n\n考證：〔【左傳·莊九年】傳乗而歸。註傳乗，乗他小車。〕　謹照原文省小字。〔【註】傳，直專反。〕　謹照原書註改釋文。〔【禮·內則】父母，舅姑之衣衾，簟度枕几不傳。〕　謹照原文簟度改簟席。〔【周禮·地官·司關】凡所達貨賄，則以節傳出之。【註】張晏曰，信也，〕　謹按張晏曰云云乃漢書註，非周禮註。註字上增前漢文帝紀五字。"}