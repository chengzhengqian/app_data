{"拼音": "fèng", "部首": "鳥", "笔画数": "14", "Unicode": "9CF3", "page": "1482", "volume": "【亥集中】【鳥字部】", "notes": "\r\n\r\n〔古文〕𠤈𧱶𪆍鴌【唐韻】【集韻】【韻會】【正韻】𠀤馮貢切，音奉。【說文】神鳥也。【爾雅·釋鳥】鶠鳳，其雌凰。【郭註】瑞應鳥，高六尺許。【山海經】丹穴山，鳥狀如鶴，五采而文，名曰鳳。【孔演圖】鳳爲火精，生丹穴，非梧桐不棲，非竹實不食，非醴泉不飮，身備五色，鳴中五音，有道則見，飛則羣鳥從之。【廣雅】鳳凰，雞頭燕頷，蛇頸鴻身，魚尾骿翼。五色：首文曰德，翼文曰順，背文義，腹文信，膺文仁。雄鳴曰卽卽，雌鳴曰足足，昬鳴曰固常，晨鳴曰發明，晝鳴曰保長，舉鳴曰上翔，集鳴曰歸昌。【書·益稷】鳳凰來儀。【禮·禮運】鳳以爲畜，故鳥不獝。【大戴禮】羽蟲三百六十，鳳凰爲之長。又幺鳳，小鳥名。出蜀中。【蘇軾·梅花詞】倒掛綠毛幺鳳。又鳥鳳。【范成大·虞衡志】鳥鳳出桂海，其形略似鳳，音聲淸越如笙蕭，能度小曲合宮商，又能爲百鳥音。又郡名。【唐書·地理志】扶風郡至德年更曰鳳翔。又神名。【山海經】北極天樻有神，名曰九鳳。又官名。【左傳·昭十七年】鳳鳥氏，歷正也。又姓。【神仙傳】鳳綱。"}