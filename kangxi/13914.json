{"拼音": "shū", "部首": "曰", "笔画数": "10", "Unicode": "66F8", "page": "502", "volume": "【辰集上】【曰字部】", "notes": "\n\n【廣韻】傷魚切【集韻】【韻會】【正韻】商居切，𠀤音舒。【說文】作𦘠，著也。从聿从者。隷省作書。【易·繫辭】上古結繩而治，後世聖人易之以書契。【註】書契，所以決斷萬事也。【周禮·地官·大司徒】六藝：禮、樂、射、御、書、數。【註】書，六書之品。\n\n又【地官·保氏】乃敎之六藝，五曰六書。【註】六書：象形、會意、轉注、處事、假借、諧聲。【許愼·說文序】黃帝之史倉頡初造書契，依類象形，故謂之文，其後形聲相益，卽謂之字。著於竹帛謂之書。書者，如也。　又書有六體。【前漢·藝文志】六體者，古文、奇字、篆書、隷書、繆篆、蟲書。\n\n又【說文】書有八體：一曰大篆，二曰小篆，三曰刻符，四曰蟲書，五曰摹印，六曰署書，七曰殳書，八曰隷書。　\n\n又【尙書序疏】諸經史因物立名，物有本形，形從事著，聖賢闡敎，事顯於言，言愜羣心，書而示法，旣書有法，因號曰書。故百氏六經總曰書也。【史記·禮書註】書者，五經六籍總名也。【釋名】書，庶也。紀庶物也。　\n\n又【詩·小雅】畏此𥳑書。【傳】𥳑書，戒命也。【疏】古者無紙，有事書之於𥳑，故曰𥳑書。\n\n又【周禮·天官·司書註】主計會之簿書。\n\n又【左傳·昭六年】鄭人鑄𠛬書。【註】鑄𠛬書於鼎。　\n\n又【左傳·昭六年】叔向使詒子產書。○按卽書牘也。　\n\n又【前漢·董仲舒傳】對亡應書者。【註】書，謂詔書也。　又官名。【前漢·成帝紀】初置尙書，員五人。\n\n又【百官公卿表】中書謁者。"}