{"拼音": "fāng,fēng,páng,wǎng", "部首": "方", "笔画数": "4", "Unicode": "65B9", "page": "481", "volume": "【卯集下】【方字部】", "notes": "\n\n〔古文〕𤙗【唐韻】府良切【集韻】【韻會】分房切，𠀤音芳。【說文】倂船也。象兩舟省總頭形。或从水作汸。【詩·周南】江之永矣，不可方思。【傳】方，泭也。【釋文】小筏曰泭。【爾雅·釋水】大夫方舟。【註】倂兩船。【史記·酈食其傳】方船而下。【註】謂𠀤船也。　\n\n又【易·坤卦】六二直方大。【註】地體安靜，是其方也。【周禮·冬官考工記】圜者中規，方者中矩。【淮南子·天文訓】天道曰圓，地道曰方。方者主幽，圓者主明。　\n\n又【易·觀卦】君子以省方觀民設敎。【疏】省視萬方。【詩·大雅】監觀四方。【周禮·天官·冢宰】辨方正位。【註】別四方。【釋文】視日景，以別東西南北四方，使有分別也。【禮·內則】敎之數與方名。【註】方名，如東西也。　\n\n又【易·未濟】君子以愼辨物居方。【疏】各居其方，皆得安其所。【詩·大雅】萬邦之方，下民之王。【箋】方，猶嚮也。【疏】諸言方者，皆謂居在他所，人嚮望之，故云：方，猶嚮也。　又道也。【易·恆卦】君子以立不易方。【註】方，猶道也。【禮·樂記】樂行而民鄕方。【註】方，猶道也。\n\n又【易·復卦】后不省方。【註】方，猶事。【疏】不省視其方事也。　又術也，法也。【易·繫辭】方以類聚。【疏】方謂法術性行。【左傳·昭二十九年】官修其方。【註】方，法術。　又放也。【書·堯典】方命圯族。【釋文】方，放也。　又有之也。【詩·召南】維鵲有巢，維鳩方之。【傳】方，有之也。　又今也。【詩·秦風】方何爲期。【箋】方今以何時爲還期。【莊子·天地篇】方且本身而異形。【註】凡言方且者，言方將有所爲也。　又穀始生未實也。【詩·小雅】旣方旣皁。【箋】方，房也。謂孚甲始生而未合時也。　又倂也。【儀禮·鄕射禮】不方足。【註】方，猶倂也。　又旁出也。【儀禮·大射禮】左右曰方。【註】方，旁出也。　又板也。【儀禮·聘禮】不及百名，書於方。【註】方，板也。【禮·中庸】布在方策。【註】方，板也。策，𥳑也。　又常也。【禮·檀弓】左右就養無方。【註】方，猶常也。　又文也。【禮·樂記】變成方謂之音。【註】方，猶文章也。　又義之宜也。【左傳·隱三年】臣聞愛子，敎之以義方。\n\n又【閔二年】授方任能。【註】方百事之宜也。　又比方也。【論語】子貢方人。【何晏註】比方人也。　\n\n又【博雅】方，大也，正也。　又祭名。【詩·小雅】以社以方。【傳】迎四方氣於郊也。　又地名。【詩·小雅】侵鎬及方。【註】鎬，方，皆北方地名。　又姓。【詩·小雅】方叔涖止。【傳】方叔，卿士也。　又官名。【周禮·夏官·司馬】職方氏，土方氏，懷方氏，合方氏，訓方氏，形方氏。【前漢·朱雲傳註】尚方，少府之屬官也，作供御器物。　又醫方。【史記·扁鵲傳】乃悉取其禁方書，盡與扁鵲。【前漢·郊祀志】少君者，故深澤侯人主方。【註】侯家人主方藥也。　\n\n又【廣韻】【集韻】𠀤符方切，音房。方與，縣名。【前漢·高帝紀】沛公攻胡陵方與。【註】音房預，屬山陽郡。　\n\n又【集韻】蒲光切，音旁。彷或作方。【前漢·揚雄傳】方皇於西淸。【註】方皇，猶彷徨也。　又文紡切。蝄或作方。【周禮·夏官·方相氏】敺方良。【註】方良，罔兩也。木石之怪夔罔兩。【張衡·東京賦】腦方良。【註】方良，草澤之神也。○按《說文》作蝄蜽。　\n\n又【集韻】甫兩切，音倣。效也。　\n\n又【韻補】叶膚容切【道藏·左夫人歌】騰躍雲景轅，浮觀霞上空。霄軿縱橫舞，紫蓋記靈方。"}