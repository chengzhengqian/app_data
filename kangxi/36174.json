{"拼音": "bèi", "部首": "貝", "笔画数": "7", "Unicode": "8C9D", "page": "1204", "volume": "【酉集中】【貝字部】", "notes": "\r\n\r\n【唐韻】【集韻】【韻會】𠀤博蓋切，音䟺。【埤雅】貝以其背用，故謂之貝。【說文】海介蟲也。古者貨貝而寶龜，周而有泉，至秦廢貝行錢。【爾雅·釋魚】貝居陸贆，在水者蜬，大者魧，小者𧐐。【註】大貝如車渠，細貝亦有紫色者。【又】餘貾黃白文。【註】黃爲質，白文爲點。【又】餘泉白黃文。【註】白爲質，黃爲文點，今紫貝也。【又】蚆博而頯。【註】頯者，中央廣兩頭銳。【又】蜠大而險。【註】險者，謂汙薄。【疏】此辨貝居陸，居水，大小文采不同之名也。【相貝經】朱仲受之於琴高，以遺會稽大守嚴助，其略曰：貝盈尺，狀如赤電黑雲曰紫貝，赤質紅章曰珠貝，靑地綠文曰綬貝，黑文黃畫曰霞貝。下此有浮貝、濯貝、皭貝、慧貝。\n\r\n又【山海經】隂山漁水中多文貝，邽山濛水多黃貝。【易·震卦】億喪貝。【註】貝，資貨糧用之屬也。【書·盤庚】具乃貝玉。【疏】貝者，水蟲。古人取其甲以爲貨，如今之用錢然。\n\r\n又【顧命】大貝。【傳】大貝如車渠。【史記·平準書】農工商交易之路通，而龜貝金錢刀布之幣興焉。【註】《食貸志》有十朋五貝，皆用爲貨，各有多少，兩貝爲朋，故直二百一十六。　又錦名。【書·禹貢】厥篚織貝。【疏】貝，錦名。【詩·小雅】萋兮斐兮，成是貝錦。　又樂器。【正字通】梵貝，大可容數斗，乃蠡之大者，南蠻吹以節樂。　又飾也。【詩·魯頌】貝胄朱綅。【傳】貝胄，貝飾也。【疏】貝甲有文章，故以爲飾。　又州名。【廣韻】周置貝州，以貝丘爲名。　又姓。【玉篇】貝氏，出淸河貝丘。《姓苑》：古有賢者貝獨坐，唐有貝韜。　\n\r\n又【正韻】邦妹切，音背。義同。　\n\r\n又【集韻】敗古作貝。註詳攴部七畫。"}