{"拼音": "chéng", "部首": "戈", "笔画数": "6", "Unicode": "6210", "page": "411", "volume": "【卯集中】【戈字部】", "notes": "\n\n〔古文〕𢦩【唐韻】是征切【集韻】【韻會】【正韻】時征切，𠀤音城。【說文】就也。【廣韻】畢也。凡功卒業就謂之成。　又平也。【周禮·地官·調人】凡過而殺傷人者，以民成之。【疏】成，平也。非故心殺傷人，故共鄕里和解之也。【詩·大雅】虞芮質厥成。\n\n又【左傳·隱六年】鄭人來輸平。【公羊傳】輸平猶墮成也。【文七年】惠伯成之。　又終也。凡樂一終爲一成。【書·益稷】簫韶九成。【儀禮·燕禮】笙入三成。【註】三成謂三終也。　又善也。【禮·檀弓】竹不成用。【註】成，猶善也。　\n\n又【周禮·天官·大宰】八灋五曰官成。註官成，謂官府之成事品式也。\n\n又【秋官·士師】掌士之八成。【註】八成者，行事有八篇，若今時決事比也。【釋文】凡言成者，皆舊有成事品式。　又必也。【吳語】勝未可成。【註】猶必也。　又倂也。【儀禮·旣夕】俎二以成。【註】成，猶倂也。　\n\n又【禮·王制】司會以歲之成質于天子。【註】計要也。【周禮·天官·司會】以參互攷日成，以月要攷月成，以歲會攷歲成。　\n\n又【司馬法】通十爲成。【周禮·冬官考工記】方十里爲成。【左傳·哀元年】有田一成。　又重也。【爾雅·釋地】丘一成爲敦丘。【註】成，猶重也。周禮曰：爲壇三成。【疏】言丘上更有一丘，相重累者。　\n\n又【釋名】成，盛也。　\n\n又【諡法】安民立政曰成。　又州名。古西戎白馬氏國，西魏置成州，唐同谷郡。　又姓。周武王子成伯之後。又盆成，陽成，皆複姓。　\n\n又【集韻】辰陵切，音承。本作郕。或省作成。地名。　\n\n又【韻補】叶𨻰羊切，音常。【范蠡曰】得時不成，反受其殃。\n\n又【史記·龜筴傳】螟螽歲生，五穀不成。叶上祥。\n\n考證：〔【周禮·天官·大宰】職有官成。【註】官成者，謂官府之有成事品式也。〕　謹照原文改爲八灋五曰官成。註官成，謂官府之成事品式也。"}