{"拼音": "xiū", "部首": "人", "笔画数": "6", "Unicode": "4F11", "page": "96", "volume": "【子集中】【人字部】", "notes": "\n\n【唐韻】許尤切【集韻】【韻會】【正韻】虛尤切，𠀤朽平聲。美善也，慶也。【書·太甲】實萬世無疆之休。\n\n又【周官】作德心逸日休。【詩·商頌】何天之休。　又宥也。【書·呂𠛬】雖休勿休。【註】宥之也。我雖以爲宥，爾惟勿宥。　\n\n又【爾雅·釋訓】休休，儉也。【疏】良士顧禮節之儉也。【詩·唐風】良士休休。　又休沐，言休假也。一曰下沐，一曰旬休。唐法，旬休者一月三旬，遇旬則休沐，卽十日一洗沐也。　又致仕曰休。　又休息。【禮·月令】季秋之月，霜始降，則百工休。　\n\n又【揚子·方言】稱傀儡戲曰休，亦曰提休。　又地名。漢封楚元王子爲休侯。見【史記·年表】。　\n\n又【爾雅·釋木】休，無實李。【註】一名趙李。　又蚤休，藥名。　又姓。　又休休，人名。見【五代史】。　\n\n又【集韻】吁句切，音煦。氣以溫之也。【周禮·冬官考工記】弓人角之，本蹙於𠜶，而休於氣。　又同咻。【左傳·昭三年】民人痛疾，而或燠休之。【註】燠休，痛念聲。　又叶虚嬌切，音囂。【陸雲·贈鄭曼季詩】拊翼墜夕，和鳴興朝。我之思之，言懷其休。　又叶匈于切，音虛。【吳志·胡綜黃龍大牙賦】含契河洛，動與道俱。天贊人和，僉曰惟休。　【說文】休在木部，人依木則休。《爾雅》庇䕃曰休，會止木庇息意。◎按今《爾雅·釋言》本作庇庥䕃也。\n\n考證：〔【書·說命】實萬世無疆之休。〕　謹照原書說命改太甲。〔按今爾雅釋木本作庇庥䕃也。〕 謹照原書釋木改釋言。"}