{"拼音": "wú", "部首": "口", "笔画数": "7", "Unicode": "543E", "page": "180", "volume": "【丑集上】【口字部】", "notes": "\n\n〔古文〕𠮣【唐韻】五乎切【集韻】【韻會】【正韻】訛胡切，𠀤音梧。【說文】我自稱也。【爾雅·釋詁】吾，我也。【左傳·桓六年】我張吾三軍，而被吾甲兵。【楚辭·九章註】朱子曰：此篇多以余吾𠀤稱，詳其文意，余平而吾倨也。\n\n又【廣韻】御也。執金吾，官名。【前漢·百官公卿表】中尉，秦官，武帝太初元年，更名執金吾。【註】師古曰：金吾，鳥名也，主辟不祥。天子出行，職主先導，以禦非常，故執此鳥之象以名官。\n\n又【後漢·百官志】執金吾掌宮外戒司非常水火之事，月三繞行宮外，及主兵器。吾猶禦也。【註】應劭曰：執金革，以禦非常。　\n\n又【集韻】棒名。【古今注】金吾，車輻棒也。漢官執金吾，吾，止也，執金革禦非常也，以銅爲之，黃金塗兩末謂之金吾，御史大夫司隷校尉亦得執焉。○按顏應二說，及古今注凡三義，各不相同，今𠀤存之。　又昆吾，國名。【詩·商頌】昆吾夏桀。【箋】已姓。　又地名。【前漢·揚雄傳】武帝廣開上林，南至宜春鼎湖，御宿昆吾。【註】晉灼曰：昆吾，地名，有亭。　又鍾吾，國名。漢爲司吾縣。【左傳·昭二十七年】公子燭庸奔鍾吾。【前漢·地理志】東海郡司吾縣。　又番吾，番音蒲，卽漢蒲吾縣。【史記·蘇秦傳】秦甲渡河踰漳，據番吾。【註】徐廣曰：常山有蒲吾縣。正義曰：疑古番吾公邑也。　又余吾，蠡吾，朱吾，已吾，皆縣名。【前漢·地理志】上黨郡余吾縣，涿郡蠡吾縣，日南郡朱吾縣。【後漢·郡國志】𨻰留郡已吾縣。　又伊吾，地名。【後漢·西域傳】伊吾，舊膏腴之地。　又余吾，水名。【前漢·匈奴傳】北橋余吾。【註】師古曰：於余吾水上作橋。　\n\n又【正字通】伊吾，除哦聲，亦作咿唔。　又姓。【廣韻】漢有廣陵令吾扈。又複姓。五氏，徐吾以鄕爲氏。鍾吾，昆吾以國爲氏。由吾，由余之後。又古有肩吾子，隱者。　\n\n又【正字通】借爲支吾。與枝梧通。　\n\n又【集韻】【類篇】𠀤牛居切，音魚。【晉語】暇豫之吾吾。【註】吾讀如魚，吾吾，不敢自親之貌。　又山名。【史記·河渠書】功無已時兮吾山平。【註】徐廣曰：東郡東阿有魚山，或者是乎。　\n\n又【廣韻】五加切【集韻】牛加切，𠀤音牙。允吾，縣名。【前漢·地理志】金城郡允吾縣。【註】應劭曰：允吾，音鈆牙。　\n\n又【讀書通】童通作吾。【管子·海王篇】吾子食鹽二升少半。【註】吾子，謂小男小女也。【正字通】古本管子作童。"}