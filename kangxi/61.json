{"拼音": "zhōng,zhòng", "部首": "丨", "笔画数": "4", "Unicode": "4E2D", "page": "79", "volume": "【子集上】【丨字部】", "notes": "\n\n〔古文〕𠁧𠁩【唐韻】陟弓切【集韻】【韻會】【正韻】陟隆切，𠀤音忠。【書·大禹謨】允執厥中。【周禮·地官·大司徒】以五禮防民僞，而敎之中。【左傳·成十三年】劉子曰：民受天地之中以生。　\n\n又【左傳·文元年】舉正於中，民則不惑。【註】舉中氣也。　又司中，星名。在太微垣。【周禮·春官·大宗伯】以槱燎祀司中司命飌師雨師。　\n\n又【前漢·律歷志】春爲陽中，萬物以生。秋爲隂中，萬物以成。　又中央，四方之中也。【書·召誥】王來紹上帝，自服于土中。【註】洛爲天地之中。【張衡·東京賦】宅中圓大。　又正也。【禮·儒行】儒有衣冠中。【周禮·秋官·司刺】以此三法者求民情，斷民中，施上服下服之罪。【註】斷民罪，使輕重得中也。　又心也。【史記·韓安國傳】深中寬厚。　又內也。【易·坤卦】黃裳元吉，文在中也。\n\n又【老子·道德經】多言數窮，不如守中。　又半也。【列子·力命篇】得亦中，亡亦中。【魏志·管輅傳】鼓一中。【註】猶言鼓一半也。　又成也。【禮·禮器】因名山升中于天。【註】中，猶成也。燔柴祭天，告以諸侯之成功也。　又滿也。【前漢·百官表】制中二千石。【註】謂滿二千石也。【索隱】漢制，九卿已上，秩一歲，滿二千石。　又穿也。【周禮·冬官考工記】中其莖。【註】謂穿之也。　又盛算器。【禮·投壺】主人奉矢，司射奉中。【註】士鹿中，大夫兕中，刻木如兕鹿而伏，背上立圓圈，以盛算也。　\n\n又【禮·深衣註】衣有表者，謂之中衣。與衷通。　又俚語。以不可爲不中。【蕭參希通錄】引左傳成公二年，無能爲役。杜預註：不中爲之役使。　\n\n又【禮·鄕飲酒義】冬之爲言中也。中者，藏也。　又姓。漢少府卿中京。又中行，中英，中梁，中壘，中野，皆複姓。　\n\n又【廣韻】【集韻】【韻會】𠀤陟仲切，音妕。矢至的曰中。【史記·周本紀】養由基去柳葉百步，射之，百發百中。　又著其中曰中。【莊子·達生篇】中身當心則爲病，猶醫書中風，中暑是也。　又要也。【周禮·春官】凡官府鄕州及都鄙之治中，受而藏之。【註】謂治職簿書之要也。　又應也。【禮·月令】律中大簇。【註】中猶應也。　又合也。【左傳·定元年】季孫曰：子家子亟言於我，未嘗不中吾志也。　\n\n又【類篇】【正韻】𠀤直衆切。與仲通。【禮·月令】中呂，卽仲呂，　又讀作得。【周禮·地官】師氏掌國中失之事。【註】故書中爲得。陸德明云：中，杜音得。　\n\n又【韻補】叶陟良切，音章。師古曰：古讀中爲章。【吳志·胡綜傳·黃龍大牙賦】四靈旣布，黃龍處中。周制日月，是曰太常。　又叶諸仍切，音征。【劉貢父·詩話】關中讀中爲𤇏。【詩·大雅】泉之竭兮，不云自中。叶上頻。【班固·高祖泗水亭𥓓】天期乗祚受爵漢中。叶下秦。古東韻與庚陽通。　俗讀中酒之中爲去聲。中與之中爲平聲。◎按《魏志·徐邈傳》：邈爲尚書郞，時禁酒。邈私飮沈醉，趙達問以曹事，曰中聖人。時謂酒淸爲聖人，濁者爲賢人。蘇軾詩：公特未知其趣耳，臣今時復一中之。則中酒之中，亦可讀平聲。《通鑑》：周宣王成中與之名，註：當也。杜詩：今朝漢社稷，新數中與年。則中與之中亦可讀去聲。\n\n考證：〔【班固·東都賦】宅中圓大。〕　謹照原書改張衡東京賦。　〔【周禮·春官·司刺】以刺宥三法，求民情，斷民中。〕　謹照原文春官改秋官。以刺宥三法求民情，改以此三法者求民情。〔【易·坤卦】黃裳元吉，美在中也。〕　謹照原文美在中也改文在中也。　〔【左傳·定元年】季孫曰：子家亟言於我，未嘗不中吾志也。〕　謹照原文子家下增子字。　〔【周禮·天官】凡官府鄕州及都鄙之治中，受而藏之。〕　謹照原書天官改春官。"}