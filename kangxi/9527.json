{"拼音": "jiāng,jiàng,qiáng,qiǎng", "部首": "弓", "笔画数": "16", "Unicode": "5F4A", "page": "361", "volume": "【寅集下】【弓字部】", "notes": "\n\n【唐韻】巨良切【集韻】【韻會】【正韻】渠良切，𠀤音强。【說文】弓有力也。【史記·絳侯世家】材官引彊。【註】能引彊弓官，如今挽彊司馬也。　\n\n又【玉篇】堅也。【書·臯陶謨】彊而義。【傳】彊無所屈撓也。　\n\n又【廣韻】健也。【易·乾卦】君子以自彊不息。　\n\n又【集韻】勝也。【爾雅·釋詁】當也。【註】彊者，好與相當。【史記·商君傳】自勝之謂彊。　\n\n又【增韻】壯盛也。【書·洪範】身其康彊。　又力有餘也。【詩·周頌】侯彊侯以。【註】彊，彊力也。【箋】彊力有餘者。　又勢盛也。【左傳·昭五年】羊舌四族皆彊家也。【孟子】天下固畏齊之彊也。　\n\n又【爾雅·釋言】暴也。【註】彊梁凌暴。【書·洪範】彊弗友剛克。【傳】彊禦不順，以剛能治之。【詩·大雅】曾是彊禦。【傳】彊梁禦善也。【疏】彊梁者，任威使氣之貌。　又禺彊，彊良，神名。【山海經】北方禺彊。【註】水神也。【又】北極天櫃有神，名曰彊良。　\n\n又【廣韻】其兩切【集韻】【正韻】巨兩切，𠀤强上聲。【類篇】勉也。【孟子】彊爲善而已矣。【前漢·董仲舒傳】彊勉學問則聞見，博而知益明。彊勉行道，則德日起，而大有功。　又抑之使然曰彊。【孟子】彊而後可。　\n\n又【正韻】牽彊，假合也。　\n\n又【類篇】其亮切，音弶。【史記·絳侯世家】勃爲人木彊敦厚。　又屈強。【史記·陸賈傳】廼欲以新集未造之越，屈彊於此。【前漢書】作屈強。◎按彊與強，平上去三聲經史𠀤通用。互見強字註。　\n\n又【廣韻】【集韻】【韻會】𠀤居亮切，音殭。【廣韻】彊屍勁硬。　\n\n又【類篇】居良切，音薑。【詩·鄘風】鵲之彊彊。【箋】居有常匹，飛則相隨之貌。　又與疆通。【集韻】疆或作彊。【賈誼·審微篇】昔衞侯朝於天子，周行人問其名，曰辟彊。行人還之曰啓彊。辟彊，天子之號也，諸侯弗敢用。衞侯更名燬。"}