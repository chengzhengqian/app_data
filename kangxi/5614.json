{"拼音": "yí", "部首": "大", "笔画数": "6", "Unicode": "5937", "page": "249", "volume": "【丑集下】【大字部】", "notes": "\n\n〔古文〕𡰥【唐韻】【廣韻】以脂切【集韻】【韻會】【正韻】延知切，𠀤音姨。平也，易也。【詩·周頌】彼徂矣，岐有夷之行。　又大也。【詩·周頌】降福孔夷。　又安也，悅也。【詩·鄭風】旣見君子，云胡不夷。　又等也，儕也。【禮·曲禮】在醜夷不爭。【史記·張良傳】諸將陛下等夷。　又𨻰也。【禮·喪大記】男女奉尸夷於堂。【周禮·天官·凌人】大喪共夷槃冰，牀曰夷牀，衾曰夷衾，皆依尸爲言。　又夷俟，展足箕坐也。【論語】原壤夷俟。　又誅滅也。【前漢·𠛬法志】戰國時，秦用商鞅連相坐之法，造參夷之誅。　又傷也。【易·序卦】故受之以明夷　。又芟也。【周禮·秋官】薙氏掌殺草，夏日至而夷之。　又陵夷，言凡事始盛終衰，其頺替如丘陵漸平也。【前漢·成帝紀】帝王之道，曰以陵夷。　又地名。【左傳·隱元年】紀人伐夷。【註】國在城陽莊武縣。【莊十六年】晉武公伐夷。【註】采地。【僖二十三年】楚伐𨻰，遂取焦夷。【註】焦，譙縣，夷，城父，𠀤𨻰地。　又要服。【書·禹貢】五百里要服，三百里夷。　又嵎夷，東表之地，在今登州。【書·堯典】宅嵎夷。　又馮夷，河伯也。【莊子·大宗師】馮夷，得之，以遊大川。【郭璞·江賦】冰夷倚浪。【𥠇天子傳】河伯無夷之所都居。【註】冰夷，無夷，𠀤卽馮夷。\n\n又【淮南子·原道訓】馮夷，泰丙之御也。【註】二人名，古之能御隂陽者。【容齊隨筆】此別是一馮夷。　又女夷，風神名。【淮南子·天文訓】女夷鼓吹，以司天和。　又山名。武夷，在今崇安，有十二峰九曲之勝。相傳籛鏗之子，長曰武，次曰夷，隱此得道，故名。　又水名。夷水，出襄陽及康狼二山之閒。【水經】漢水過宜城，夷水注之。　又鴟夷，酒器。【揚雄·酒箴】鴟夷滑稽，腹大如壷。【吳越春秋】吳王取子胥尸，盛以鴟夷，而投之江。【史記·貨殖傳】范蠡變名易姓，爲鴟夷子皮。　又辛夷，花名。【楚辭·九歌】辛夷楣兮葯房。又留夷，香草。【屈原·離騷】畦留夷與揭車。　\n\n又【諡法】克毅秉政，安心好靜，𠀤曰夷。　又姓。周齊大夫夷仲年之後，見【統譜】。　又人名。伯夷，舜秩宗之官。又孤竹君之長子曰伯夷。　又優婆夷。【梵書·翻譯名義】男曰優婆塞，女曰優婆夷，所云淸淨男女也。　又與彝同。【孟子】詩云：民之秉夷。詩本作彝。　又叶羊吏切，音異。【馮衍·顯志賦】攢射干雜蘼蕪兮，結木英與新夷。光扈扈而揚耀兮，紛郁郁而暢美。美音媚。新夷卽辛夷。　本作𢓡。一曰古遲夷通。\n\n考證：〔【易·說卦】坤上離下明夷。〕　謹按說卦無此語，謹照原書改：易序卦故受之以明夷。〔【郭璞·江賦】冰夷舞浪。〕　謹照原文舞改倚。〔相傳籛〈下堅〉之子，長曰舞，次曰夷。〕　謹照列仙傳原文〈下堅〉改鏗。"}