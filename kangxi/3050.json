{"拼音": "yòu", "部首": "口", "笔画数": "5", "Unicode": "53F3", "page": "173", "volume": "【丑集上】【口字部】", "notes": "\n\n【唐韻】于救切【集韻】【韻會】尤救切【正韻】爰救切，𠀤音峟。與祐佑通。【說文】助也。【爾雅·釋詁】右，導也，勴也，亮也。【書·益稷】予欲左右有民。【註】左音佐。【太甲】惟尹躬，克左右，厥辟宅師。【詩·大雅】保右命爾，燮伐大商。　又左之對也。【書·禹貢】夾右碣石入于河。【禮·少儀】贊幣自左，詔辭自右。【註】立者尊右。　又上也。【前漢·公孫弘傳】守成上文，遭遇右武。【註】師古曰：右亦上也。\n\n又【循吏傳】文翁以爲右職。【註】師古曰：右職，縣中高職也。　又强也。【後漢·明帝紀】無令豪右，得固其利。　又官名。【周禮·夏官】司右，掌羣右之政令。【註】羣右，戎右，齊右，道右也。　又姓。【正字通】漢右公弼，宋右嘉祥，明右巖。\n\n又【廣韻】漢複姓，五氏。左傳𡭢樂大心爲右師，其後因官爲氏，漢有中郞右師譚。晉賈華爲右行，因官爲氏，漢有御史中丞右行綽。何氏姓苑有右閭、右扈、右南等氏。　又山名，獸名。【山海經】長右之山有獸，狀如禺而四耳，其名長右。　又與侑通。【周禮·春官·大祝】以享右祭祀。【註】右讀爲侑。勸也。　\n\n又【廣韻】【集韻】【韻會】【正韻】𠀤云久切，音有。義同。○按《集韻》有上去二音，義實相通。《正韻》於上聲訓左右手，去聲訓右助，二音分二義，非。　又叶以周切，音由。【詩·周頌】我將我享，維羊維牛，維天其右之。○按《唐韻》正音以。今從朱註。　又叶羽軌切，音以。【詩·衞風】泉源在左，淇水在右。女子有行，遠父母兄弟。弟叶滿彼反。【秦風】溯徊從之，道阻且右。溯游從之，宛在水中沚。【宋玉·笛賦】隆崛萬丈，盤石雙起。丹水涌其左，醴泉流其右。○按《唐韻》正云：右古音以歷引經傳子集證之，是直當讀作以，非止叶音矣。　又叶于記切，音異。【詩·小雅】我有嘉賔，中心喜之。鐘鼓旣設，一朝右之。喜叶去聲。　又叶演女切，音與。【陸雲·陸丞相誄】乃幹中軍，入作內輔。公侯陟降，在帝左右。　【說文】本作𠮢，从口从又。【徐鍇曰】言不足以左復手助之。\n\n考證：〔又叶于記切，音意。〕　謹按于屬喻母，意屬影母，于記切非意字之音，謹照字母音意改音異。"}