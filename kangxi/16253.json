{"拼音": "huǐ", "部首": "殳", "笔画数": "13", "Unicode": "6BC1", "page": "586", "volume": "【辰集下】【殳字部】", "notes": "\n\n〔古文〕𣪷【唐韻】許委切【集韻】【韻會】【正韻】虎委切，𠀤音燬。【說文】缺也。一曰壞也。【易·繫辭】乾坤毀，則無以見易。【詩·豳風】無毀我室。　又訾也。【論語】誰毀誰譽。　又去也。【禮·儒行】毀方而瓦合。【鄭註】去已之大圭角，下與小人合也。　又折也。【戰國策】王不搆趙。趙不以毀搆。【註】搆，合其戰也。毀，折也。不收趙，趙不能以毀折之兵獨與秦戰。　又占歲法，金穰，水毀，木飢，火旱。見【史記·貨殖傳】。　又禱祈除殃曰毀。【周禮·地官·牧人】凡外祭毀事用尨。【註】謂副辜𠋫禳毀除殃咎之屬。　又哀毀。【禮·曲禮】居喪之禮，毀瘠不形。【正義】毀瘠，羸瘠也，形骨露也。居喪許羸瘦，不許骨露見也。又五十不致毀，六十不毀。【孝經·喪親章】毀不滅性。　又小兒去齒曰毀。【白虎通】男八歲毀齒，女七歲毀齒。　\n\n又【廣韻】【集韻】【韻會】𠀤况僞切，音齂。義同。　又叶後五切，音戸。【易林】臏詐龎子，夷竈盡毀。兵休卒發，矢至如雨。　又叶暄規切，音墮。【揚子·太𤣥經】減其疾不至危也，瀏漣之減生根毀也。　【韻會】毛氏曰：凡成敗之毀，上聲，《莊子》其成也毀也之類是也。非自壞而隳毀之則去聲，《孟子》毀其宗廟之類是也。惡聲令聞之毀譽則毀上聲，譽去聲，《孟子》不虞之譽求全之毀是也。忌其人而毀之，媚其人而譽之，則毀去聲，譽平聲，《論語》誰毀誰譽之類是也。然《論語》譽字有音，毀字無音，經史子中成毀之毀，與隳毀之毀皆無音，姑從通用。讀書點校者，不可不知。"}