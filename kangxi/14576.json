{"拼音": "jiāo", "部首": "木", "笔画数": "12", "Unicode": "6912", "page": "536", "volume": "【辰集中】【木字部】", "notes": "\n\n【唐韻】卽消切【集韻】【正韻】兹消切，𠀤音焦。【說文】莍也。或作𣐹。亦作𣒏。【爾雅·釋木】椒榝醜莍。【註】莍萸子聚生成房貌。【疏】椒者，榝之類，實皆有莍彙自裹。【詩·唐風】椒聊之實，蕃衍盈升。【陸疏】聊，語助也。椒樹似茱萸，有針刺，葉堅而滑澤，蜀人作茶，吳人作茗。今成臯山中有椒，謂之竹葉椒。東海諸島亦有椒樹，子長而不圓，味似橘皮，島上獐、鹿食此，肉作椒橘香。　\n\n又【漢官儀】皇后以椒塗壁，稱椒房，取其溫也。【桓子·新論】董賢女弟爲昭儀，居舍號椒風。　\n\n又【荀子·禮論】椒蘭芬苾，所以養鼻也。　\n\n又【荆楚歲時記】正月一日，長幼以次拜賀，進椒酒。　又土高四墮曰椒丘。【屈原·離騷】馳椒丘且焉止息。　又山頂亦曰椒。【謝莊·月賦】菊散芳于山椒。　又邑名。亦姓也。椒，春秋楚邑，椒舉以邑爲姓。　\n\n又【集韻】子肖切，音醮。芬香也。【詩·周頌】有椒其馨。　【說文】無椒字。茮，子寮切。【徐鍇曰】茮，卽今之椒。【正字通】謂徐氏不知椒成樹之誤。○按《通志》廣東椒有蔓生者。《眞臘風土記》胡椒纒藤而生。則草木可以𠀤用。𣓙。"}