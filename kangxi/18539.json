{"拼音": "liè", "部首": "火", "笔画数": "10", "Unicode": "70C8", "page": "669", "volume": "【巳集中】【火字部】", "notes": "\n\n〔古文〕煭【唐韻】【正韻】良辥切【集韻】【韻會】力蘖切，𠀤音列。【說文】火猛也。【玉篇】熱也。【書·胤征】天吏逸德，烈于猛火。　\n\n又【詩·鄭風】火烈具舉。【傳】烈，列也。【箋】列人持火具舉，言衆同心。　\n\n又【爾雅·釋詁】烈，業也。【書·伊訓】伊尹乃明言烈祖之成德。【傳】湯有功烈之祖，故稱焉。　\n\n又【詩·小雅】烝衎烈祖。【箋】烈，美也。　\n\n又【爾雅·釋詁】烈，光也。【詩·周頌】休有烈光。　\n\n又【爾雅·釋訓】烈烈，威也。【詩·小雅】烈烈征師。【箋】烈烈，威武貌。　\n\n又【詩·小雅】憂心烈烈。【箋】烈烈，憂貌。　\n\n又【詩·小雅】南山烈烈。【傳】烈烈然至難也。【疏】値時寒甚，視南山則烈烈然，愴其至役之勞苦，而情以爲至難也。　\n\n又【爾雅·釋詁】烈，餘也。【註】𨻰鄭之閒曰烈。【揚子·方言】晉衞之閒曰烈。　\n\n又【詩·大雅·雲漢序】宣王承厲王之烈。【箋】烈，餘也。　\n\n又【孟子】於今爲烈，如之何其受之。【註】於今爲烈烈明法，如之何受其餽也。　\n\n又【韻會】毒也。【前漢·公孫弘傳】若湯之旱，則桀之餘烈也。　\n\n又【戰國策】聞弦者，音烈而高飛。【註】烈，猛也。　\n\n又【揚子·方言】烈，暴也。【史記·酷吏傳】皆以酷烈爲聲。　\n\n又【諡法】有功安民曰烈。秉德遵業曰烈。　\n\n又【集韻】忠烈也。【韻會】剛正曰烈。【史記·伯夷傳】烈士徇名。\n\n又【聶政傳】乃其𡛷亦烈女也。　\n\n又【爾雅·釋草疏】本草，石芸味甘。一名螫烈。　\n\n又【通典·兵制】五人爲烈，烈有頭目。詳火字註。　又姓。【拾遺記】烈裔工畫。　又與裂通。【前漢·王莽傳】軍人分烈莽身支節。　\n\n又【唐韻正】古音例。【詩·豳風】一之日觱發，二之日栗烈。無衣無褐，何以卒歲。【傳】栗烈，寒氣也。\n\n又【大雅】載燔載烈，以興嗣歲。【傳】貫之加于火曰烈。【楊戲楊季休贊】征南厚重，征西忠克，統時選士，猛將之烈。【註】克，苦代反。◎按字彙引此云：叶力質切。非。朱子於詩七月生民烈字，俱云：叶力制反。唐韻正直以爲古音例。所引經傳子集甚詳，皆確有明據，應从之。　又與厲通。【詩·大雅】烈假不瑕。【釋文】烈，鄭作厲。力世反。\n\n又【禮·祭法】厲山氏之有天下也。【註】厲山氏炎帝也。起于厲山，或曰烈山氏。魯語作列山。左傳作烈山。【水經注】賜水西逕厲鄕南，水南有重山，卽烈山也。山下一穴，相傳神農所生處，故禮謂之烈山氏。【唐韻正】莊子齊物論，厲風濟，則衆竅爲虛。厲卽烈字。　又音賴。見【詩·大雅·烈假註】鄭虔讀。　又與冽通。【詩·小雅】有冽氿泉。【疏】七月云：二之日栗冽，是冽爲寒氣也。　【說文】本作𤉩。　列烈二字原从歺作。"}