{"拼音": "xiāo,xiǎo", "部首": "竹", "笔画数": "19", "Unicode": "7C2B", "page": "900", "volume": "【未集上】【竹字部】", "notes": "\r\n\r\n〔古文〕𪛕【廣韻】蘇彫切【集韻】【韻會】【正韻】先彫切，𠀤音蕭。樂器。【風俗通】舜作簫，其形參差，以象鳳翼。十管，長二尺。【廣雅】簫，大者二十四管，小者十六管。【博雅】簫，大者二十三管，無底。小者十六管，有底。【三禮圖】簫，大者長尺四寸，二十四彄。頌簫，長尺二寸，十六彄。【通卦驗】簫，夏至之樂，長尺四寸。【註】簫管，形象鳥翼。鳥爲火，火成數七，生數二，二七一十四，簫之長由此。【釋名】簫，肅也，其聲肅肅而淸也。【白虎通】簫者，中呂之氣。【書·益稷】簫韶九成，鳳凰來儀。【傳】言簫見細樂之備。【詩·周頌】旣備乃奏，簫管備舉。【箋】簫，編小竹管，如今賣餳者所吹也。管如𥳤。【禮·月令】仲夏之月，命樂師均琴瑟管簫。【蔡邕·月令章句】簫長則濁，短則淸。以蠟蜜實其底而增減之，則和管而成音，無所復調，當與琴瑟相參。【周禮·春官】笙師掌敎龡簫。【爾雅·釋言】大簫謂之言，小者謂之筊。【疏】李巡曰：大簫，聲大者言言也。小者聲揚而小，故言筊。筊，小也。郭璞曰：簫，一名籟。【莊子·寓言篇】顏成子遊謂南郭子綦曰：汝聞人籟，而未聞地籟。汝聞地籟，而未聞天籟。【註】郭象曰：籟，簫也。【前漢·元帝紀贊】鼓琴瑟，吹洞簫。【註】如淳曰：洞簫，簫之無底者。【段龜龍·涼州記】呂纂，咸寧二年，人發張駿冢，得玉簫。【丹陽記】江寧縣南三十里有慈姥山，積石臨江，上生簫管竹，圓緻異于他處，自泠倫採竹嶰谷，其後惟此簳見珍，故歷代常給樂府，而俗呼曰鼓吹山。　【正韻】亦作箾。　又弓末謂之簫。【禮·曲禮】凡遺人弓者，右手執簫，左手承弣。【註】簫，弭頭也。謂之簫，簫邪也。《正義》：簫，弓頭，頭稍剡差邪似簫，故謂爲簫也。　又與篠通。【馬融·長笛賦】林簫蔓荆。【註】簫與篠通。　又叶音脩。【劉邵·趙都賦】擊靈鼓，鳴籟簫。乘素波，鏡淸流。\n\r\n考證：〔【禮·月令】仲夏之月，命樂師均管簫參差之音。〕　謹按參差之音四字月令所無，謹照月令原文改均琴瑟管簫。"}