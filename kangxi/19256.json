{"拼音": "shuāng,shuǎng,shuàng", "部首": "爻", "笔画数": "11", "Unicode": "723D", "page": "690", "volume": "【巳集中】【爻字部】", "notes": "\n\n〔古文〕𠙠【唐韻】疏兩切【集韻】所兩切，𠀤音塽。【說文】明也。从㸚从大。【註】徐鍇曰：大，其中𨻶縫光也。【書·仲虺之誥】用爽厥師。【傳】爽，明也。\n\n又【盤庚】故有爽德自上。【傳】湯有明德在天。◎按蔡傳：故有爽德爲句。自上二字連下，其罰汝三字爲句，爽訓失也。與孔傳異。又康誥：爽惟民迪吉康。又大誥：爽邦由哲。左傳昭四年：二惠競爽。又昭七年：是以有精爽，至于神明。　\n\n又【書·太甲】先王昧爽丕顯。\n\n又【牧誓】時甲子昧爽。【傳】昧爽，早旦。　\n\n又【左傳·昭三年】請更諸爽塏者。【註】爽，明也。〇按增韻云：又淸快也。卽爽塏之義。又史記屈原賈誼傳：爽然自失矣。　\n\n又【爾雅·釋言】爽，差也，忒也。【揚子·方言】爽，過也。【書·洛誥】惟事其爽侮。【周語】晉侯爽二。【列子·黃帝篇】昏然五情爽惑。　\n\n又【揚子·方言】爽猛也。齊晉曰爽。　\n\n又【廣韻】烈也。　又貴也。　又星名。細爽，免星七之一。見【史記·天官書】　\n\n又【左傳·昭十七年】爽鳩氏司𡨥也。【註】爽鳩，鷹也。　又人名，左爽見【戰國策】。　\n\n又【類篇】師莊切，音霜。義同。【詩·衞風】淇水湯湯，漸車帷裳，女也不爽，士貳其行。\n\n又【小雅】其德不爽，壽考不忘。〇按朱子詩傳，爽叶師莊反。集韻，爽本載十陽韻中。古有此音，不必叶也。　\n\n又【老子·道德經】五味令人口爽。馳騁田獵令人心發狂。　\n\n又【楚辭·招魂】露雞臛蠵厲而不爽些。【註】敗也。楚人謂羹敗曰爽。　\n\n又【左傳·定二年】唐成公如楚，有兩肅爽馬。【釋文】爽，音霜。馬無肅爽之名。爽，或作霜。賈逵云：色如霜紈。馬融說肅爽，鴈也。馬似之。〇按廣韻十陽韻中作驦。同騻。不載爽字。惟集韻驦註云：通作爽。　又叶音生。【後漢·馬融傳】豐彤薱蔚，崟𨿅槮爽，翕習春風，含津吐榮。【註】槮爽，林木貌。爽協音生。\n考證：〔【周語】晉君爽二。〕　謹照原文晉君改晉侯。〔【老子·道德經】五味令人口爽。馳獵田騁令人心發狂。〕　謹照原文馳獵田騁改馳騁田獵。"}