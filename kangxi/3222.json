{"拼音": "chán,dān,shàn", "部首": "口", "笔画数": "8", "Unicode": "5355", "page": "200", "volume": "【丑集上】【口字部】", "notes": "\n\n【唐韻】都寒切【集韻】【韻會】多寒切，𠀤音丹。【說文】大也。　\n\n又【書·洛誥】乃單文祖德。【傳】單，盡也。【詩·小雅】俾爾單厚。【箋】單，盡也。【禮·郊特牲】惟爲社事單出里。【鄭語】夏禹能單平水土。【晉語】單善而內辱之。　\n\n又【揚雄·甘泉賦】單埢垣兮。【註】單，周也。　又縣名。【前漢·地理志】牂牁郡母單縣。　\n\n又【廣韻】單複也。【正字通】單者，複之對也。【杜甫詩】歲暮衣裳單。　\n\n又【玉篇】一也，隻也。【詩·大雅】其軍三單。【箋】大國之制，三軍以其餘卒爲羨，單者無羨卒也。【禮·禮器】鬼神之祭單席。【史記·信陵君傳】今單車來代之。【後漢·耿恭傳】以單兵固守孤城。\n\n又【高彪傳】家傳單寒。　又姓。【廣韻】可單氏，後攺爲單氏。　\n\n又【集韻】唐干切，音壇。亦姓也。鄭有櫟邑大夫單伯。通作檀。　\n\n又【廣韻】市連切【集韻】【韻會】時連切，𠀤音蟬。【廣韻】單于。【前漢·匈奴傳】單于者，廣大之貌也。言其象天，單于然也。　\n\n又【爾雅·釋天】太歲在卯曰單閼。【釋文】單音蟬，又音丹，或音善。　\n\n又【廣韻】【韻會】常演切【集韻】【正韻】上演切，𠀤音善。【玉篇】大也。　又縣名。【前漢·地理志】山陽郡單父縣。【註】師古曰：音善甫。　又姓。【廣韻】單襄公之後。【史記·儒林傳】桓生單次。【註】單音善，單姓，次名。　又人名。【書序】咎單作明居。【傳】咎單，臣名，主土地之官。【註】單音善。　\n\n又【集韻】齒善切，音闡。與嘽同。詳後嘽字註。\n\n又【集韻】黨旱切【正韻】多簡切，𠀤音狚。【集韻】本作亶，多穀也。一曰誠也，厚也。【書·洛誥】乃單文祖德。【釋文】單音丹，又丁但反，信也。【詩·小雅】俾爾單厚。【傳】單，信也，或曰厚也。【釋文】單，毛音都但反，鄭音丹。\n\n又【周頌】單厥心。【傳】單，厚也。【釋文】都但反。　又通亶。【史記·歷書】端蒙單閼二年。【註】單閼，一作亶安。　\n\n又【集韻】徒案切，音憚。與𢠸同，𢠸狐，邑名。　\n\n又【集韻】【正韻】𠀤之膳切，音戰。單至，輕發之貌。　\n\n又【集韻】【韻會】𠀤時戰切，音繕。單父，邑名。　亦姓。\n\n考證：〔【揚雄·甘泉賦】單倦垣兮。〕　謹照原文倦改埢。"}