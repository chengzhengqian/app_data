{"拼音": "bīng,níng", "部首": "冫", "笔画数": "6", "Unicode": "51B0", "page": "131", "volume": "【子集下】【冫字部】", "notes": "\n\n〔古文〕𣲝【唐韻】筆陵切【集韻】【韻會】悲陵切，𠀤逼平聲。【說文】本作仌。【徐曰】今文作冰。【韓詩】說冰者，窮谷隂氣所聚，不洩，則結而爲伏隂。【禮·月令】孟冬水始冰，仲冬冰益壯，季冬冰方盛。水澤腹堅，命取冰，冰以入。【周禮·天官】淩人共冰。秋刷冰室，冬藏春啓，夏頒冰。\n\n又【爾雅·釋器】冰，脂也。【註】莊子云：肌膚若冰雪。冰雪，脂膏也。【疏】脂膏一名冰脂。又矢筩蓋曰冰。【左傳·昭二十五年】公徒釋甲執冰而踞。【註】冰，櫝丸蓋。【疏】盛弓者也。或云：櫝丸是箭筩，其蓋可以取飮。\n\n又【集韻】【正韻】𠀤魚陵切，音凝。同凝。【正韻】古文冰作仌，凝作冰。後人以冰代仌，以凝代冰。\n\n又【集韻】讀去聲，逋孕切。【唐書·韋思謙傳】涕泗冰須。【註】謂涕著須而凝也。【李商隱詩】碧玉冰寒漿。\n\n又【韻補】叶筆良切，音近浜。【𨻰琳·大荒賦】心慇懃以伊感兮，愵永思以增傷。悵太息而攬涕，乃揮雹而淚冰。\n\n考證：〔【韓詩外傳】冰者，窮谷隂氣所聚，不洩，則結爲伏隂。〕　謹按韓詩外傳無此語，查初學記引作韓詩。謹照初學記原文省外傳二字。冰字上增說字。結字下增而字改。〔【正韻】古文冰作仌，凝作冰。後人以冰代仌，以凝伐冰。〕　謹按文義伐冰改代冰。"}