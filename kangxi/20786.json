{"拼音": "qín", "部首": "玉", "笔画数": "12", "Unicode": "7434", "page": "735", "volume": "【午集上】【玉字部】", "notes": "\r\n\r\n〔古文〕𨪖𨫹𤫍珡𩰔【唐韻】巨今切【集韻】【韻會】【正韻】渠金切，𠀤音靲。【說文】本作珡，禁也。象形。神農所作，洞越，練朱，五絃。周加二絃。【徐曰】君子所以自禁制也。【白虎通】琴以禁制淫邪，正人心也。【琴論】伏羲氏削桐爲琴，面圓法天，底方象地，龍池八寸通八風，鳳池四寸合四氣。琴長三尺六寸，象三百六十日。廣六寸，象六合。前廣後狹，象尊𤰞也。上圓下方，法天地也。五絃象五行，大絃爲君，小絃爲臣，文武加二絃，以合君臣之恩。【三禮圖】琴第一絃爲宮，次商角羽徵，次少宮，次少商。琴有絃有徽，有首有尾，有脣有足，有腹有背，有腰有肩有越。脣名龍唇，足名鳳足，背名仙人，腰名美女。越長者龍池，短者鳳沼。臨岳琴首，絚絃者也。岳山琴尾高起，絚絃者也。城路，岳山下路也。鴈足支肩下，繫絃者也。軫支足下，轉扭調絃者也。【正字通】琴名奇雅者，如伏羲，嬰䃌貢梓。帝命下相柏皇爲琴，曰丹維，曰祖牀。帝俊琴曰電母。俊之子晏龍琴曰菌首，曰白民。伊陟琴曰國阿。周宣王琴曰嚮風，銘曰情有耳，伏寇在。是祝琴曰太古。楚玉子無虧撫琴爲洞庭木秋之歌琴曰靑翻。崔駰琴曰臥冰。戴逵琴曰黑鵠。逵之子仲若琴曰躍魴。兄勃琴曰應谷。柳文暢琴曰春風。此數名可與號鍾，露越，綠綺，焦尾同備藻繪也。　又地名。【公羊傳·定八年】甲起於琴如。【註】琴如，地名。　\n\r\n又【山海經】西南黑水之閒有廣都之野，冬夏播琴。【註】郭曰：播琴猶播殖，方俗言耳。　又姓。琴張，孔子弟子，字子開。見【左傳·昭二十年】。　又人名。【山海經】赤水之西有先民之國，有芒山，有桂山，有榣山。其上有人，號曰太子長琴。　又蟲名。【山海經】肅愼氏之國有蟲，獸首蛇身，名曰琴蟲。【註】郭曰：亦蛇類也。　又琴城，冢名。【水經注】楚人謂冢爲琴，六安縣都陂中有大冢。民曰公琴，世傳卽臯陶之冢。　又簷前鐵馬曰風琴。【王半山詩】風鐵相敲固可鳴，朔兵行夜響行營。如何淸世容高枕，翻作幽窻枕上聲。\n\r\n考證：〔【山海經】赤水之西有先民之國，有芒山，有桂山，有瑤山。〕　謹照原文瑤山改榣山。"}