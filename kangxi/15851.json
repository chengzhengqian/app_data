{"拼音": "suì", "部首": "止", "笔画数": "6", "Unicode": "5C81", "page": "577", "volume": "【辰集下】【止字部】", "notes": "\n\n〔古文〕𢧁亗【唐韻】相銳切【集韻】須銳切，𠀤音帨。【釋名】歲，越也，越故限也。【白虎通】歲者，遂也。【易·繫辭】寒暑相推而歲成。【書·洪範】五紀，一曰歲。【傳】所以紀四時。【又】王省惟歲。【傳】王所省職，兼總羣吏，如歲兼四時。　又星名。【爾雅·釋天】唐虞曰載，夏曰歲，商曰祀，周曰年。【郭註】歲，取歲星行一次也。【疏】按《律歷志》分二十八宿爲十二次，歲星十二歲而周天，是年行一次也。【周禮·春官】馮相氏掌十有二歲。【又】保章氏以十有二歲之相，觀天下之妖祥。【疏】此太歲在地，與天上歲星相應而行。歲星右行於天，一歲移一辰，十二歲一小周，千七百二十八年一大周。太歲左行於地，一與歲星跳辰，年數同。歲星爲陽人之所見，太歲爲隂人所不覩，故舉歲星以表太歲。歲星與日同次之月，一年之中惟於一辰之上爲法。若元年甲子朔旦冬至，日月五星俱赴於牽牛之初，是歲星與日同次之月。十一月斗建子，子有太歲，至後年，歲星移向子上，十二月日月會於𤣥枵。十二月斗建丑，丑有太歲。推此已後皆然。又歲星木會在東方，爲靑龍之象，天之貴神福德之星，所在之國必昌。\n\n又【史記·天官書】歲星，一曰攝提，曰重華，曰應星，曰紀星，營室爲淸廟，歲星廟也。【孝經·鉤命決】歲星守心年穀豐。【左傳·昭三十二年】史墨曰：越得歲而吳伐之，必受其凶。\n\n又【岳珂·桯史】今星家以太歲爲凶星。【王充·論衡】抵太歲凶，負太歲亦凶。抵太歲名曰歲下，負太歲名曰歲破。　又年穀之成曰歲。【左傳·哀十六年】國人望君，如望歲焉。【杜註】歲，年穀也。【前漢·武帝詔】爲歲事曲加禮。　又周制有歲計、歲會。【周禮·春官】職歲。【註】主歲計者。【又】歲終，則令百官各正其治，受其會。三歲則大計羣吏之治，而誅賞之。【又】司會以參互攷日成，以月要攷月成，以歲會攷歲成。　\n\n又【史記·天官書】臘之明日曰初歲。【四民月令】亦曰小歲。又始歲曰獻歲。【楚辭·招魂】獻歲發春。【註】獻，進也。歲始來進，春氣奮揚也。\n\n又【東京夢華錄】除夕夜，士庶之家圍爐團坐，達旦不寐，謂之守歲。\n\n又【風土記】除夜祭先，竣事，長幼聚飮，祝頌而散，謂之分歲。\n\n又【蘇軾·饋歲詩序】蜀中値歲晚閒遺，謂之饋歲。酒食相邀爲別歲。　又萬歲，山名。在桂陽。【水經注】萬歲山生靈壽木，溪下卽千秋水。水側居民號萬歲村。又水名。【伏琛·三齊略記】曲城、齊城東有萬歲水，水北有萬歲亭。又湖名。【廣輿記】萬歲湖，在建昌府南豐縣。又宮名。【三輔黃圖】汾陽有萬歲宮。又木名。【爾雅·釋木疏】杻一名檍，今宮園種之，名萬歲木，取名於億萬也。　\n\n又【集韻】相絕切，音雪。義同歱。【曹植·平原公主誄】城闕之詩，以日喩歲。况我愛子，神光長滅。歲亦讀雪。　\n\n又【集韻】蘇臥切，音䐝。䮑歲，穀名。　【說文】从步戌聲。律歷書名五行爲五步。一說从步者，躔度之行，可推步也。从戌者，木星之精，生於亥，自亥至戌而周天。戌與歲亦諧聲，別作嵗、歳，𠀤非。\n\n考證：〔【周禮·春官】馮相氏疏十有二歲。小周，千七百二十八年爲大周。〕　謹照原文爲字改一字。〔三歲則大計羣吏之屬，而誅賞之。〕　謹照周禮原文屬改治。"}