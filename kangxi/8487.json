{"拼音": "shī", "部首": "巾", "笔画数": "6", "Unicode": "5E08", "page": "331", "volume": "【寅集中】【巾字部】", "notes": "\n\n〔古文〕𠵀𠦵𢂖𩇱【唐韻】疏夷切【集韻】【韻會】霜夷切【正韻】申之切，𠀤音獅。【爾雅·釋詁】衆也。【釋言】人也。【郭註】謂人衆也。　又天子所居曰京師。【詩·大雅】惠此京師。【公羊傳·桓九年】京師者，大衆也。　\n\n又【說文】二千五百人爲師。【周禮·地官】五旅爲師。【註】二千五百人。【詩·大雅】周王于邁，六師及之。【傳】天子六軍。【疏】春秋之時，雖累萬之衆，皆稱師。詩之六師，謂六軍之師。【易·師卦註】多以軍爲名，次以師爲名，少以旅爲名。師者，舉中之言。　\n\n又【玉篇】範也。敎人以道者之稱也。【書·泰誓】作之師。【禮·文王世子】出則有師。師也者，敎之以事而喻諸德者也。　\n\n又【玉篇】象他人也。【增韻】法也，效也。【書·臯陶謨】百僚師師。【傳】師師，相師法。　又長也。【書·益稷】州十有二師。【註】師，長也。　又神名。【周禮·春官】以槱燎祀風師雨師。【註】風師，箕也。雨師，畢也。【屈原·離騷】雷師告余以未具。【註】雷師，豐隆也。　又國名。【史記·大宛傳】樓蘭姑師。【註】二國名。姑師，卽車師也。　又縣名。【後漢·郡國志】河南尹有匽師。【註】帝嚳所都。　又官名。【左傳·昭十七年】黃帝氏以雲紀，故爲雲師，而雲名。炎帝氏以火紀，故爲火師，而火名。共工氏以水紀，故爲水師，而水名。太皥氏以龍紀，故爲龍師，而龍名。少皥摯之立也，鳳鳥適至，故紀於鳥，爲鳥師，而鳥名。【書·周官】立太師，太傅，太保，茲惟三公。少師，少傅，少保，曰三孤。　又師得，宮名。【前漢·揚雄傳】枝鵲露寒，棠黎師得。【註】師古曰：師得宮，在櫟陽界。　又獸名。與獅通。【前漢·西域傳】烏弋山出師子。　又姓。【前漢·師丹傳】丹，琅琊東武人，哀帝時爲大司空。又右師，左師，俱複姓。\n\n考證：〔【釋名】人也。【註】謂人衆爲師。〕　謹照原書釋名改釋言。下改郭註謂人衆也。〔【公羊傳·桓九年】京師者，衆大也。〕　謹照原文衆大改大衆。〔【書·大禹謨】百僚師師。〕　謹照原書大禹謨改臯陶謨。〔【書·益稷】州有十二師。〕　謹照原文有十改十有。〔【周禮·春官】以槱燎祭風師雨師。〕　謹照原文祭改祀。〔【揚雄·甘泉賦】枝鵲露寒，棠黎師得。〕　謹按此非甘泉賦中語，改前漢揚雄傳。"}