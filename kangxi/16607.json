{"拼音": "jīng,shì,zhī", "部首": "氏", "笔画数": "4", "Unicode": "6C0F", "page": "597", "volume": "【辰集下】【氏字部】", "notes": "\n\n【唐韻】承旨切【集韻】【韻會】【正韻】上紙切，𠀤音是。氏族也。【白虎通】有氏者何，貴功德，下伎力，所以勉人爲善也。【左傳·隱八年】天子建德，因生以賜姓，胙之土而命之氏。諸侯以字爲諡，因以爲族。官有世功，則有官族，邑亦如之。【疏】釋例曰：別而稱之謂之氏，合而言之則爲族。【趙彥衞·雲麓漫抄】姓、氏後世不復別，但曰姓某氏，雖史筆亦然。按姓者，所以統系百世，使不別也。氏者，所以別子孫所自出。如周姓姬氏，所以別子孫，如魯衞毛耼邘晉應韓之分，若夫《易》云：黃帝堯舜氏作。堯舜雖非姓氏，旣是天子當一代，稱曰堯舜氏，義亦通。此又不拘姓氏之例。【柳芳·論氏族】氏於國則齊魯秦吳，氏於諡則文武成宣，氏於官則司馬司徒，氏於爵則王孫公孫，氏於字則孟孫叔孫，氏於居則東門北郭，氏於志則三馬五鹿，氏於事則巫乙匠陶。　又古者貴有氏，賤無氏，故其詛辭有曰：墜命亡氏，言奪爵失國也。詛辭見【左傳·襄十一年】。　又婦人例稱氏。【儀禮·士昏禮】祝告婦之姓，曰某氏來歸。　又樂氏，津名，在鄭。【左傳·襄二十六年】涉於樂氏。　又元氏、猗氏、盧氏、尉氏，皆縣名。【廣輿記】元氏屬常山，今屬眞定府。猗氏屬河東，今屬平陽府。盧氏本漢縣，今屬河南府。尉氏本秦縣，今屬眞定府。　【師古·漢書註】凡地名稱某氏者，皆謂因之而立名。如尉氏、左氏、緱氏、禺氏之類。　又以氏名其物。【大戴記】蘭氏之根，櫰氏之苞。　又姓。【吳志】有氏儀，後改姓是。　又猛氏，獸名。【司馬相如·上林賦】鋋猛氏。【郭璞曰】今蜀中有獸，狀似熊而小，毛淺有光澤，名猛氏。　\n\n又【說文】巴蜀山名岸脅之旁著欲落墮者曰氏。氏崩，聞數百里。《揚雄·解嘲》響若氏隤。○按今《揚雄傳》作𨸝。【玉篇】亦云：巴蜀謂山岸欲墮曰氏，崩聲也。承紙切。又《元包經》剝屵氏。傳曰：山崩於地也。註：屵音蔡，氏音支。與《說文》《玉篇》義同而音異。　\n\n又【集韻】掌是切，音紙。姓也。義同𣱄。　\n\n又【廣韻】【集韻】【韻會】章移切【正韻】旨而切，𠀤音支。月氏，西域國名，在大宛西。【史記·大宛傳】有大月氏，小月氏。亦作月支。　又閼氏，單于后名。【史記·韓王信傳】上乃使人厚遺閼氏。【註】閼音燕，氏音支。　又烏氏，縣名。【史記·酈商傳】破雍將軍烏氏。【註】烏音於然反，氏音支，縣名。屬安定。【前漢·地理志】作閼氏。\n\n又【史記·貨殖傳】烏氏倮。【註】韋昭曰：烏氏，縣名，倮，名也。索隱以烏氏爲姓，非是。　\n\n又【廣韻】子盈切【集韻】咨盈切，𠀤音精。狋氏，縣名。【前漢·地理志】代郡有狋氏縣。【註】孟康曰：狋音拳，氏音精。　亦作𠂩。【古今印史】𠂩，承旨切，族下所分也。古者姓統族，族統𠂩。適出繼位之餘，凡側出者皆曰𠂩。故爲文從側出以見意。\n\n考證：〔【趙彥衞·雲麓漫抄】如魯衞毛耼邗晉應韓之分。〕　謹照原文邗改邘。〔【史記·貨殖傳】烏氏倮。〕　謹照原文鳥改烏。"}