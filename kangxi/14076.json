{"拼音": "jí", "部首": "木", "笔画数": "7", "Unicode": "6781", "page": "514", "volume": "【辰集中】【木字部】", "notes": "\n\n【唐韻】其輒切【集韻】極葉切，𠀤音笈。【說文】驢上負也。【篇海】爲木版跨驢背以負物者。　\n\n又【廣韻】巨業切，音跲。极插也。\n\n（極）【唐韻】渠力切【集韻】【韻會】竭憶切【正韻】竭戟切，𠀤禁入聲。【說文】棟也。【徐曰】極者屋脊之棟，今人謂高及甚爲極，義出於此。　又天地未分以前曰太極。【易·繫辭】易有太極，是生兩儀。【註】無稱之稱，不可得而名也。　又皇極，大中也。【書·洪範】皇建其有極。【疏】人君爲民之主，大自立其有中之道。　又北辰曰北極，老人星曰南極。【書·舜典·正義】引《王蕃·渾天說》曰：北極出地三十六度，南極入地三十六度，而嵩高正當天之中極。　又三極，三才也。【易·繫辭】三極之道。【疏】謂天、地、人三才，至極之道也。　\n\n又【爾雅·釋地】東至于泰遠，西至于邠國，南至于濮鈆，北至于祝栗，謂之四極。　又五極，五常之中正也。【書·呂𠛬】屬于五極，咸中有慶。　又六極，窮極惡事也。【書·洪範】威用六極：一曰凶短折，二曰疾，三曰憂，四曰貧，五曰惡，六曰弱。又四方上下，亦謂之六極。【莊子·天運篇】天有六極。　又八極。【韻會】四極，方隅之極也。【淮南子·本經訓】紀綱八極，經緯六合。　又至也。【詩·周頌】立我烝民，莫非爾極。　又取止也。【詩·大雅】匪疚匪棘，王國來極。　又盡也。【易·繫辭】極其數，遂定天下之象。　又放也。【儀禮·大射儀】贊設決，朱極三。【註】極，放也。以朱韋爲之，所以韜指利放弦也。　\n\n又【爾雅·釋天】月在癸曰極。　又國名。【春秋·隱二年】無駭帥師入極。　又疲也。【世說】顧和謁王導，導小極對之疲睡。　\n\n又【正韻】訖逆切，音戟。與亟同。【荀子·箴賦】反覆甚極。　\n\n又【集韻】訖力切，音棘。殊也。　\n\n又【唐韻】渠綺切，音技。【淮南子·精神訓】賤之而弗憎，貴之而弗喜，隨其天資，而安之不極。　\n\n又【廣韻】渠記切，音曁。【楚辭·天問】厥萌在初，何所意焉。璜臺十成，何所極焉。"}