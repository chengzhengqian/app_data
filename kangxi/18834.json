{"拼音": "xī,yí", "部首": "火", "笔画数": "14", "Unicode": "7199", "page": "676", "volume": "【巳集中】【火字部】", "notes": "\n\n〔古文〕焈【唐韻】許其切【集韻】【韻會】虛其切【正韻】虛宜切，𠀤音僖。【爾雅·釋詁】緝熙，光也。【詩·大雅】於緝熙敬止。　\n\n又【爾雅·釋詁】熙，興也。【詩·周頌】時純熙矣。【朱傳】亦光也。　\n\n又【周語】熙，廣也。【書·堯典】庶績咸熙。【舜典】有能奮庸熙帝之載。【史記·吳世家】歌大雅曰：廣哉熙熙乎。　\n\n又【廣韻】和也。【老子·道德經】衆人熙熙。　\n\n又【說文】燥也。　又人名。【左傳·昭二十九年】少皥氏有四叔：曰重曰該曰修曰熙，實能金木及水。　\n\n又【韻會】州名。土蕃地。宋置熙州。　\n\n又【正韻】與禧同。【前漢·禮樂志】熙事備成。【註】師古曰：福熙之事也。　又與嬉通。【宋玉·登徒子好色賦】出咸陽熙邯鄲。【註】熙，戲也。　\n\n又【淮南子·修務訓】木熙者非眇勁。【註】木熙今之走高竿緣繩者，言其援豐條舞扶疎踴躍紆徐自如也。　\n\n又【集韻】盈之切，音飴。【揚子·方言】鬱熙，長也。【註】謂壯大也。　又人名。【左傳·襄八年】鄭公子熙。◎按釋文熙，許其反，徐音怡，二音俱可讀。【六書故】別作𤇴。〇按字彙，《正字通》，熙字音義俱詳十畫熈註。考說文玉篇廣韻，諸書俱作熙，不作熈，則熈當爲俗字。今特將音義備載於此。"}