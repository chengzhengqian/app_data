{"拼音": "zǐ,zi,zì", "部首": "子", "笔画数": "3", "Unicode": "5B50", "page": "277", "volume": "【寅集上】【子字部】", "notes": "\n\n〔古文〕㜽𢀈𢀉𡐫𣕓【唐韻】卽里切【集韻】【韻會】【正韻】祖似切，𠀤音梓。【說文】十一月陽氣動，萬物滋入，以爲稱。【徐鍇曰】十一月夜半，陽氣所起。人承陽，故以爲稱。　\n\n又【廣韻】息也。【增韻】嗣也。【易·序卦傳】有男女，然後有夫婦。有夫婦，然後有父子。【白虎通】王者父天母地曰天子。天子之子曰元子。【書·顧命】用敬保元子釗。\n\n又【儀禮·喪服】諸侯之子稱公子。又凡適長子曰冢子，卽宗子也。其適夫人之次子，或衆妾之子，曰別子，亦曰支子。【禮·曲禮】支子不祭，祭必告於宗子。　又男子之通稱。【顏師古曰】子者，人之嘉稱，故凡成德，謂之君子。【王肅曰】子者，有德有爵之通稱。　又自世婦以下自稱曰婢子，見《禮記·曲禮》。又卿之妻曰內子。【儀禮·有司徹註】內子不薦籩。　\n\n又【禮·檀弓】兄弟之子猶子也。　\n\n又【前漢·嚴助傳註】令子出就婦家爲贅壻，曰贅子。　又人君愛養百姓曰子。　又辰名。【爾雅·釋天】太歲在子曰困敦。【前漢·律歷志】孳萌於子。　\n\n又【禮·王制】公侯伯子男，凡五等。【疏】子者，奉恩宣德。　又左庶子，中庶子，官名。　又國名。【括地志】子城，在渭州莘城縣。　又長子，縣名。周史辛甲所封，後爲趙邑，屬上黨。　又姓。【史記·殷本紀】契，母吞鳦子而生，故曰子氏。又複姓。【左傳】鄭大夫子人氏，魯大夫子服氏，子家氏。　又子細，猶分別。【北史·源思禮傳】爲政當舉大綱，何必太子細也。【正字通】子讀若薺，方語別也。俗作仔細。　又去聲，才四切。【中庸】子庶民也。徐邈讀。　又與慈通。【禮·樂記】易直子諒之心，油然生矣。【韓詩外傳】子諒作慈良。　又叶濟口切，音走。【前漢·班固敘傳】侯王之祉，祚及孫子。公族蕃衍，枝葉暢茂。茂音某。　又叶子德切，音則。【詩·豳風】旣取我子，無毀我室。【楊愼·古音叢目】與朱傳同。\n\n考證：〔女子亦稱子。【禮·曲禮】夫人自稱曰婢子。〕　謹按自稱曰婢子乃世婦以下之稱，非夫人也。夫人自稱曰小童，不曰婢子。据改自世婦以下自稱曰婢子，見禮記曲禮。〔【爾雅·釋歲】太歲在子曰困敦。〕　謹照原書釋歲改釋天。"}