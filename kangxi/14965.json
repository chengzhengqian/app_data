{"拼音": "zhēn", "部首": "木", "笔画数": "14", "Unicode": "699B", "page": "543", "volume": "【辰集中】【木字部】", "notes": "\n\n【唐韻】側詵切【集韻】【韻會】緇詵切，𠀤音臻。【唐韻】同𣐽。【說文】木也。【詩·邶風】山有榛。【大雅】榛楛濟濟。　一曰蕪也。【揚雄·反騷】枳棘之榛榛兮。【註】榛榛，梗穢貌。　\n\n又【說文】𣐽註，果實如小栗，引莊公二十四年《左傳》女摰不過𣐽栗。【徐曰】今五經皆作榛，榛有臻至之義。\n\n又【禮·曲禮】婦人之摰，椇榛脯脩棗栗。【釋文】古本作𣐽。○按此二說，則榛訓木名，𣐽訓果實。古字分，今通用。　\n\n又【韻會】或作樼。【左思·蜀都賦】樼栗罅發。【註】榛樼同。　又榛筓，婦人喪服。【禮·檀弓】榛以爲筓，長尺而總八寸。　又聚木曰榛。【淮南子·原道訓】木處榛巢，水居窟穴。　\n\n又【集韻】慈鄰切，音秦。鉏臻切，音蓁。將先切，音箋。義𠀤同。　又叶渠年切，音近䖍。【司馬相如·弔二世賦】汨淢靸以永遊兮，注平臯之廣衍。觀衆樹之蓊薆兮，覽竹林之榛榛。衍平聲。\n\n考證：〔【禮·曲禮】椇榛脯脩棗栗。【註】榛，古作𣐽。〕　謹照原文註改釋文。榛古改古本。"}