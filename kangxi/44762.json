{"拼音": "zhòu,zōu", "部首": "馬", "笔画数": "8", "Unicode": "9A7A", "page": "1443", "volume": "【亥集上】【馬字部】", "notes": "\r\n\r\n【唐韻】【正韻】側鳩切【集韻】【韻會】葘尤切，𠀤音鄒。【玉篇】騶虞，義獸，至德所感則見。馬之屬。【埤雅】騶虞尾長於身，西方之獸也。不履生草，食自死之肉。【詩·召南】于嗟乎騶虞。○按《賈誼·新書》以詩騶虞爲騶人虞人，非獸也。《正字通》，騶虞或作騶吾，騶牙。吾牙字雖與虞異，其爲騶虞一也。字彙分騶虞騶牙爲二獸，泥。　\n\r\n又【說文】廐御也。【禮·月令】季秋，天子敎於田獵，命僕及七騶咸駕。【註】七騶，謂趣馬，主爲諸官駕說者也。【疏】天子馬有六種，種別有騶，則六騶也。又有總主之人，𠀤六騶有七，故爲七騶，皆以馬駕車。\n\r\n又【左傳·成十八年】程鄭爲乗馬御，六騶屬焉，使訓羣騶知禮。【註】六騶，六閑之騶。　又騶虞，縣名。【前漢·地理志】西河郡騶虞縣。　又姓。周騶衍騶忌皆齊人，見【戰國策】。　又與菆同。【前漢·鼂錯傳】材官騶發，矢道同的。【註】蘇林曰：騶音馬驟之驟。如淳曰：騶，矢也。師古曰：騶謂矢之善者也。春秋左氏傳作菆字，其音同。騶發，發騶矢以射也。蘇音失之矣。　又與趨走之趨同。【荀子·正論篇】步中武象，騶中韶濩，所以養耳。　又叶逡須切，音趨。【前漢·敘傳】舞陽鼓刀，滕公廐騶。穎隂商販，曲周庸夫。攀龍附鳳，𠀤乗天衢。　又叶牕兪切，音芻。【淮南子·原道訓】四時爲馬，隂陽爲騶，乗雲凌霄，與造化者俱。　\n\r\n又【集韻】才𠋫切。與驟同。【禮·曲禮】車驅而騶。【註】騶音驟。\n\r\n考證：〔【左傳·成十八年】程鄭爲乗馬御，六騶屬馬。〕　謹照原文屬馬改屬焉。〔【前漢·鼂錯傳】材官騶發，騶矢道同的。〕　謹照原文省下騶字。〔【荀子·正論篇】步中武象，騶中韶濩，以養耳。〕　謹照原文以字上增所字。"}