{"拼音": "diàn", "部首": "雨", "笔画数": "13", "Unicode": "96FB", "page": "1373", "volume": "【戌集中】【雨字部】", "notes": "\r\n\r\n〔古文〕𩃿【唐韻】【集韻】【韻會】堂練切【正韻】蕩練切，𠀤音殿。【說文】隂陽激燿。从雨从申。【埤雅】電與雷同氣。雷从回，電从申，隂陽以回薄而成雷，以申洩而爲電。或曰雷出天氣，電出地氣，故電从坤省。說卦：離爲電。電，火屬也。蓋隂陽暴格，分爭激射，有火生焉，其光爲電，其聲爲雷。今鐵石相擊則生火，燒石投井則起雷。又况天地大爐之所薄動，眞火之所激射乎。董子曰：太平之世，雷不驚人，號令啓發而已。電不炫目，宣示光耀而已。【釋名】電，殄也。乍見則殄滅也。【易·噬嗑】雷電合而章。【註】雷電𠀤合，不亂乃章。\n\r\n又【豐卦】雷電皆至。【疏】雷者，天之威動。電者，天之光耀。雷電俱至，則威明備足以爲豐也。【詩·小雅】㷸㷸震電。【禮·月令】仲春，雷乃發聲，始電。【疏】電是陽光，陽微則光不見，此月陽氣漸盛，以擊於隂，其光乃見，故云始電。【春秋·隱九年】大雨震電。【疏】河圖云：隂激陽爲電，電是雷光。【穀梁傳】震，雷也。電，霆也。【淮南子·原道訓】電以爲鞭策。"}