{"拼音": "làn", "部首": "水", "笔画数": "13", "Unicode": "6EE5", "page": "657", "volume": "【巳集上】【水字部】", "notes": "\n\n【唐韻】【集韻】【韻會】【正韻】𠀤盧瞰切，音纜。【說文】氾也。【增韻】水延漫也。【家語】其源可以濫觴。【註】濫，謂泛濫，小流貌。　又溢也。【水經注】其水陽焊不耗，隂霖不濫。　又𠛬溢曰濫。【詩·商頌】不僭不濫。　又竊也。【賈誼·新書道術篇】反禮爲濫。　又漬也。【魯語】宣公濫于泗淵。【註】漬罟于泗水之淵，以取魚也。　又失實曰濫。【左傳·昭八年】民聽濫也。　又浮辭也。【陸機·文賦】每除煩而去濫。　又音之速疾而僭差曰滌濫。【禮·樂記】狄成滌濫之音作，而民淫亂。　\n\n又【集韻】【韻會】𠀤杜覽切，音啖。竹聲也。【禮·樂記】竹聲濫濫以立會。【註】濫之意猶擥聚也。　\n\n又【廣韻】胡黯切【集韻】【韻會】戸黤切，𠀤音檻。泉名。【爾雅·釋水】濫泉正出。或作𣽦。通作檻。　又水名。【前漢·地理志】降狄道東有白石山濫水。　\n\n又【集韻】魯敢切，音覽。與灠同。漬果也。【禮·內則】漿水醷濫。鄭註：濫以諸和水也。紀莒之閒，名諸爲濫。【釋文】乾桃乾梅皆曰諸。　\n\n又【集韻】盧甘切，音藍。邑名。【春秋·昭三十一年】黑肱以濫來奔。　又胡暫切與鑑。同。陶器，如甀大口，以盛冰。【周禮·天官】春秋治鑑。或从水，亦作𦉞㽉。　又浴器也。【莊子·則陽篇】同濫而浴。\n\n考證：〔【禮·樂記】竹聲濫以立會。〕　謹照原文以上增濫字。〔【禮·內則】醷濫。【註】以諸和水也。【揚子·方言】紀莒之閒，名諸爲濫。〕　謹按紀莒之閒二句出內則註，不出方言。謹照原文改禮內則漿水醷濫。鄭註濫以諸和水也。紀莒之閒，名諸爲濫。"}