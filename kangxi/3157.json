{"拼音": "jūn", "部首": "口", "笔画数": "7", "Unicode": "541B", "page": "177", "volume": "【丑集上】【口字部】", "notes": "\n\n〔古文〕𠱩𠱭【唐韻】舉云切【集韻】【韻會】拘云切，𠀤音軍。【說文】尊也。从尹，發號，故从口。【白虎通】君者，羣也，羣下歸心也。【易·師卦】大君有命。【書·大禹謨】皇天眷命，奄有四海，爲天下君。　又凡有地者，皆曰君。【儀禮·子夏傳】君，至尊也。【註】天子，諸侯，及卿大夫有地者皆曰君。【晉語】三世仕家君之。　又夫人亦稱君。【詩·鄘風】我以爲君。【傳】君國小君。【箋】夫人對君稱小君。【論語】邦君之妻，邦人稱之曰君夫人。稱諸異邦曰寡小君，異邦人稱之亦曰君夫人。　又子稱父母曰君。【易·家人】家人有嚴君焉，父母之謂也。又子孫稱先世皆曰君。【孔安國·尚書序】先君孔子，生于周末。　又兄稱弟曰君。【杜牧·爲弟墓誌】君諱顗。　又妾稱夫曰君。【禮·內則】君已食徹焉。【註】此謂士大夫之妾也。【儀禮·喪服】妾謂君。【註】妾謂夫爲君者，不得體之，加尊之也，雖士亦然。【疏】以妻得體之，得名爲夫，妾雖接見於夫，不得體敵，故加尊之，而名夫爲君。　又婦稱夫亦曰君。【古樂府】十七爲君婦。　又夫稱婦曰細君。【前漢·東方朔傳】歸遺細君，又何仁也。　又上稱下亦曰君。【史記·申屠嘉傳】上曰：君勿言吾私之。　又封號曰君。【史記·商君傳】秦封之於商十五邑，號爲商君。　又婦人封號亦曰君。【史記·外戚世家】尊皇太后母臧兒爲平原君。　又彼此通稱亦曰君。【史記·司馬穰苴傳】百姓之命，皆懸於君。君謂莊賈也。\n\n又【張儀傳】舍人曰：臣非知君，知君乃蘇君。　又隱士就聘者曰徵君。【後漢·逸民韓康傳】亭長以韓徵君當至。　又持節出使者曰使君。【後漢·𡨥恂傳】非敢脅使君。　\n\n又【諡法】慶賞𠛬威曰君，從之成羣曰君。　又君子，成德之稱。【易·乾卦】君子，終曰乾乾。【論語】不亦君子乎。【註】君子，成德之名。　又姓。【正字通】明有君助。　又叶姑員切，音涓。【劉向·烈女傳】引過推讓，宣王悟焉。夙夜崇道，爲中興君。"}