{"拼音": "shāng", "部首": "口", "笔画数": "11", "Unicode": "5546", "page": "194", "volume": "【丑集上】【口字部】", "notes": "\n\n〔古文〕𡅟𠾃𡂦𠿧𡃬𡄚𠹧𧶜【唐韻】式陽切【集韻】【韻會】【正韻】尸羊切，𠀤音觴。【說文】从外知內也。从㕯，章省聲。【廣韻】度也。【易·兌卦】九四，商兌未寧。【註】商，商量，裁制之謂也。【禮·曲禮】槀魚曰商祭。【註】商猶量也。【疏】祭用乾魚，量度燥濕，得中而用之也。　\n\n又【玉篇】五音，金音也。【禮·月令】其音商。【註】商數七十二，屬金者以其濁次宮，臣之象也。秋氣和，則商聲調。【前漢·律歷志】商之爲言章也，物成孰，可章度也。【白虎通】商者，强也。【梁元帝·纂要】秋曰素商，亦曰高商。　\n\n又【說文】行賈也。【易·復卦】商旅不行。【周禮·天官·大宰】九職，六曰商賈，阜通貨賄。【註】行曰商，處曰賈。【廣韻】本作𧶜。俗作啇，非。　\n\n又【集韻】刻也。【詩·齊風·東方未明疏】尚書緯謂刻爲商。【儀禮·士昏禮註】鄭目錄云：日入三商爲昏。【疏】馬氏云：日未出，日沒後，皆二刻半，云三商者，據整數言也。【正字通】商，乃漏箭所刻之處。古以刻鐫爲商，所云商金，商銀是也。刻漏者，刻其痕以驗水也。　\n\n又【廣韻】張也，又降也，又常也。　又國名。【詩·商頌譜】商者，契所封之地。【疏】鄭以湯取契之所封以爲代號也，服虔王肅則不然。襄九年左傳曰：閼伯居商，丘相土因之。服虔云：相土契之孫居商丘，湯以爲號。又書序王肅註亦云：然契之封商見於書傳史記中，𠋫其文甚明。經典之言商者，皆單謂之商，未有稱商丘者，又相土之于殷室，非王迹所因，何當取其所居，以爲代號也。　又地名。【左傳·僖二十五年】楚𩰚克屈禦寇，以申息之師戍商密。\n\n又【春秋·襄二十一年】會于商任。\n\n又【戰國策】高商之戰。　又州名。【廣韻】卽古商國，後魏置洛州，周爲商州，取商於地爲名。【戰國策】衞鞅亡魏入秦，孝公以爲相，封之於商，號曰商君。【史記·張儀傳】臣請獻商於之地六百里。【註】商州有古商城，其西二百餘里有古於城。　又商陵，漢侯國，在臨淮。見【史記·惠景閒侯者年表】。　又姓。【史記·仲尼弟子傳】商瞿商澤。　\n\n又【諡法】昭功寧民曰商。　又與謫通。【荀子·儒效篇】謫德而定次。【註】謫與商同。　\n\n又【集韻】諸良切，音章。度也。【書·費誓】我商賚汝。【釋文】商如字，徐音章。\n\n考證：〔【周禮·天官·大宰】九賦，六曰商賈，阜通貨賄。〕　謹照原文九賦改九職。"}