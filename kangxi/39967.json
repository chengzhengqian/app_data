{"拼音": "gōu,gòu,qú", "部首": "金", "笔画数": "13", "Unicode": "9264", "page": "1302", "volume": "【戌集上】【金字部】", "notes": "\r\n\r\n【廣韻】古侯切【集韻】【韻會】【正韻】居侯切，𠀤音溝。【玉篇】鐵曲也。　\n\r\n又【廣韻】劒屬。【韻會】古兵有鉤，有鑲，皆劒屬。引來曰鉤，推去曰鑲。【前漢·韓延壽傳】鑄作刀劒鉤鐔。【註】鉤，亦兵器也。似劒而曲，所以鉤殺人也。　又劒環。【戰國策】無鉤竿鐔，蒙須之便。【註】鉤，劒頭環。【史記·楚世家】楚國折鉤之喙，足以爲九鼎。【註】凡戟有鉤喙，鉤口之尖也。言楚國戟之鉤，口尖有折者，足以爲鼎也。　又劒名。【淮南子·修務訓】純鉤魚腸。【註】純鉤，利劒名。　又刀名。【鮑照·樂府】錦帶佩吳鉤。【沈括曰】吳鉤，刀名也。刀彎，今南蠻用之，謂之葛黨刀。【李賀詩】男兒何不帶吳鉤。　又釣鉤。【莊子·外物篇】任公子爲大鉤巨緇，五十犗以爲餌，蹲乎會稽，投竿東海，旦旦而釣。　又帶鉤。【孟子】豈謂一鉤金。【註】鉤，帶鉤也。　又刈禾鐮曰刈鉤。【前漢·龔遂傳】遂爲渤海太守，賊棄弓弩而持鉏鉤。　又幔鉤。【隋書·蘇威傳】威見宮中以銀爲幔鉤，盛𨻰節儉之美，帝爲攺容。　又馬頷鉤。【詩·大雅】鉤膺鞗革。【註】婁頷之鉤。　又凡縣物者曰鉤。亦曰鹿觡，曰鉤格。見【揚子·方言】。　又鉤物也。【左傳·襄二十三年】或以戟鉤之。　\n\r\n又【正字通】鉤索義理，猶言窮理也。【易·繫辭】鉤深致遠。【疏】物在深處，能鉤取之。又繞也。【儀禮·鄕射禮】豫則鉤楹內。【註】鉤楹，繞楹而東也。　又屈也。【戰國策】弓撥矢鉤。【註】鉤，矢鋒屈也。或作拘。古通。　又留也。【前漢·鮑宣傳】使吏鉤止丞相掾史。【註】鉤，留也。　又致也。【前漢·趙廣漢傳】善爲鉤距，以得事情。【註】鉤，致也。距，閉也。使對者無疑，示若不問而自知，衆莫覺所由，以閉其術爲距也。【前漢·𨻰萬年傳】咸皆鉤校發其姦臧。　又規也。【前漢·揚雄傳】帶鉤矩而佩衡兮。【註】鉤，規也。矩，方也。　又牽引也。【後漢·靈帝紀】皆爲鉤黨下獄。【註】鉤，謂相牽引也。　又車名。【禮·明堂位】鉤車，夏后氏之路也。【註】鉤，有曲輿者也。　又車心木。【易·小畜輿脫輻疏】謂輿下縛木，輿軸相連，鉤心之木是也。【周禮·冬官考工記·車人】以鑿其鉤。【註】鉤，鉤心。　又射具。【詩·小雅】決拾旣佽。【疏】決，鉤弦也。　又服飾名。【儀禮·士虞禮】鉤袒。【註】如今擐衣也。【疏】若漢時人擐衣以露臂，故云如今擐衣也。　又星名。【後漢·班固傳·兩都賦】周以鉤𨻰之位。【註】前書音義曰：鉤𨻰，紫宮外星也。宮衞之位，亦象之。又鉤鈐，詳前鈐字註。　\n\r\n又【字彙補】鉤芒，神名。與句芒同。【前漢·揚雄傳】麗鉤芒與驂乗蓐收兮。　又漢宮名。【前漢·車千秋傳】鉤弋夫人。【註】鉤弋，宮名。趙婕妤好居之，故號鉤弋夫人。\n\r\n又【列仙傳】鉤弋夫人發手，得一玉鉤，故號焉。　又宦者署。【前漢·昭帝紀】上耕於鉤盾弄田。【註】鉤盾，宦者近署。　又官名。【前漢·百官公卿表】又中書，謁者，黃門，鉤盾，尚方，御府，永巷內者，宦者，八官令丞。【註】鉤盾，主近苑囿。　又地名。【前漢·李陵傳】遮鉤營之道。【註】單于要害道。　又山名。【山海經】鉤吾之山。　又水名。【爾雅·釋水】九河，八鉤盤。【註】水曲如鉤流盤桓也。【疏】在東光之南，鬲縣之北。　又草名。【爾雅·釋草】鉤芺。【註】大如拇指，中空，莖頭有臺，似薊，初生可食。【疏】薊類也。一名鉤。一名芺。【又】鉤，藈姑。【註】鉤，𤬏也。一名王瓜。實如瓝瓜正赤，味苦。【博雅】茛，鉤吻也。　又藤名。【山海經】其上多桃枝鉤端。【註】郭云：鉤端，桃枝屬。吳任臣曰：鉤端，藤也。　又鳥名。【山海經】有鳥焉，其狀如鳧而鼠尾，善登木，其名曰絜鉤。　又姓。【正字通】宋鉤光祖。　又藏鉤。【風土記】京師人，𦡳日後爲藏鉤之戲，分二曹，鬭勝負。【李商隱詩】隔坐送鉤春酒暖。　\n\r\n又【正韻】與鬮同。【荀子·君道篇】探籌投鉤。　又交鉤，語不止也。【歐陽修詩】異日說交鉤。　又鉤輈，鷓鴣鳴聲。【林逋詩】雲水叫鉤輈。　\n\r\n又【集韻】權俱切，音劬。鉤町，西南夷國名。【前漢·西南夷傳】立亡波爲鉤町王。【註】鉤音鉅于反，町音大鼎反。　\n\r\n又【集韻】居𠋫切，音冓。鉤梯，攻城具。【詩·大雅】以爾鉤援。【傳】鉤，鉤梯也。所以鉤引上城者。【釋文】鉤，古𠋫反。又古侯反。　\n\r\n又【韻補】叶音拘。【古·日出東南隅行】羅敷善采桑，采桑城南隅。靑絲爲籠繩，桂枝爲籠鉤。"}