{"拼音": "jiē,jié", "部首": "竹", "笔画数": "13", "Unicode": "7BC0", "page": "891", "volume": "【未集上】【竹字部】", "notes": "\r\n\r\n〔古文〕卩【廣韻】【集韻】【韻會】【正韻】𠀤子結切，音接。【說文】竹節也。又操也。【左傳·成十五年】諸侯將見子臧于王而立之，子臧辭曰：前志有之曰：聖達節，次守節，下失節。爲君非吾節也。　又止也，檢也，制也。【易·頤象】君子以愼言語，節飮食。【疏】節，裁節。\n\r\n又【節卦】節亨。苦節不可貞。【疏】節者，制度之名，節止之義，制事有節，其道乃亨。\n\r\n又【說卦傳】節，止也。【書·康誥】節性惟日其邁。【禮·檀弓】品節斯。【註】制斷也。【爾雅·釋樂】和樂謂之節。【疏】八音克諧，無相奪倫，謂之和樂，樂和則應節。【左傳·莊二十三年】公如齊觀社，曹劌諫曰：會以訓上下之則，制財用之節。【史記·樂書】大禮與天地同節。【正義曰】天有日月，地有山川，高𤰞如形，生用各別。大禮辯尊𤰞貴賤等差異別，是大禮與天地同節。　又符節，所以示信。【書·康誥】惟厥正人越小臣諸節。【註】諸有符節之臣，若爲官行文書而有符，今之印者也。【周禮·地官】掌節，掌守邦節而辨其用，以輔王命。凡通達于天下者，必有節以傳輔之。無節者，有幾則不達。【註】以王命往來，必有節以爲信。\n\r\n又【秋官】小行人掌達天下之六節：山國用虎節，土國用人節，澤國用龍節，皆以金爲之。道路用旌節，門關用符節，都鄙用管節，皆以竹爲之。【禮·玉藻】凡君召以三節，二節以走，一節以趨。【註】隨事緩急，急則二節，故走。緩則一節，故趨也。【左傳·文十二年】秦西乞術曰：不腆先君之敝器，使下臣致諸執事，以爲瑞節。【註】節，信也。【史記·秦始皇紀】衣服、旄旌、節旗，皆上黑。【正義曰】旄節者，編旄爲之，以象竹節。　又時節。【左傳疏】凡春、秋分，冬、夏至，立春、立夏爲啟。立秋、立冬爲閉。用此八節之日登觀臺，書其所見雲物氣色。　又人君壽日皆名節，有萬壽節、天中節等名。　又地名。【左思·魏都賦】掘鯉之淀，蓋節之淵。【註】蓋節淵在平原鬲縣北。　又貫節，藥草名。　又樂器，卽拊也，所以節樂。　又諡法，好廉自克曰節。　又漢宣帝改元地節。【應劭曰】欲令地得其節。又姓。明正德中，守禦指揮僉事節鐸。　又官名。【眞𦡳風土記】村中人家稍密，有鎭守之官，名曰買節。　\n\r\n又【集韻】昨結切，音截。【詩·小雅】節彼南山。　又叶子悉切。【陸機·答賈長淵詩】大辰匿暉，金虎習質。雄臣馳騖，義夫赴節。　又叶子計切。【曹植·王霸贊】壯氣凌雲，挺身奮節。所征必拔，謀顯垂惠。"}