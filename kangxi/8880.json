{"拼音": "yōu", "部首": "幺", "笔画数": "9", "Unicode": "5E7D", "page": "342", "volume": "【寅集下】【幺字部】", "notes": "\n\n【唐韻】【集韻】於虯切【韻會】幺虯切【正韻】於尤切，𠀤音呦。【說文】幽隱也。【易·履卦】幽人貞吉。【疏】幽隱之人，守道貞吉。【禮·儒行】幽居而不淫。【疏】君子雖復隱處，常自修整不傾邪也。【後漢·章帝章和元年詔】光照六幽。【註】謂六合幽隱之處也。　\n\n又【爾雅·釋詁】幽，微也。【疏】幽者，深微也。【史記·樂書】極幽而不隱。　\n\n又【玉篇】幽，深遠也。【易·繫辭】无有遠近幽深。【疏】言易之告人，无問遠之與近，及幽邃深遠之處，皆告之也。【詩·小雅】幽幽南山。【註】幽幽，深遠也。　\n\n又【玉篇】幽，不明。【正韻】幽，闇也。【書·舜典】黜陟幽明。【註】黜退其幽者，升進其明者。【禮·檀弓】望反諸幽，求諸鬼神之道也。【註】鬼神處幽闇。　\n\n又【正韻】幽，囚也。【史記·太史公自序】幽於縲紲。【楊惲報孫會宗書】身幽北闕。　又州名。【書·舜典】肇十有二州。【傳】禹治水之後，舜分冀州爲幽州幷州。【爾雅·釋地】燕曰幽州。【疏】燕其氣深要，厥性剽疾，故曰幽。幽，要也。　又地名。【左傳·莊十六年】同盟于幽。【註】幽，宋地。　又國名。【山海經】大荒之中，有思幽之國，思士不妻，思女不夫。【註】言其人直思感而氣通，無配合而生子。　又姓。【廣韻】出《姓苑》。　又與黝通。【集韻】黝或作幽。【禮·玉藻】一命縕紱幽衡，再命赤紱幽衡。【註】幽，讀爲黝黑之黝。　又叶於交切，音窔。【道藏歌】迴舞太空嶺，六氣運重幽。我際豈能窮，使爾終不彫。\n\n又【詩·小雅】隰桑有阿，其葉有幽。旣見君子，德音孔膠。【傳】幽，黑色。\n\n考證：〔【禮·檀弓】望及諸幽，求諸鬼神之道也。〕　謹照原文及改反。"}