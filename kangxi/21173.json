{"拼音": "shēng", "部首": "生", "笔画数": "5", "Unicode": "751F", "page": "754", "volume": "【午集上】【生字部】", "notes": "\r\n\r\n〔古文〕𤯓【唐韻】所庚切【集韻】【韻會】【正韻】師庚切，𠀤音甥。【說文】進也。【玉篇】起也。【莊子·外物篇】凡道不欲壅，壅則哽，哽而不止則跈，跈則衆害生。【註】生，起也。　\n\r\n又【玉篇】產也。【博雅】人十月而生。【穀梁傳·莊二年】獨隂不生，獨陽不生，獨天不生，三合然後生。　又出也。【易·觀卦】上九觀其生，君子無咎。【註】生，猶動出也。　又養也。【周禮·天官·大宰】五曰生以馭其福。【註】生，猶養也。賢臣之老者，王有以養之。【左傳·哀元年】越十年生聚，而十年敎訓。　\n\r\n又【韻會】死之對也。【孟子】生，亦我所欲也。【前漢·文帝紀】世咸嘉生而惡死。　又造也。【公羊傳·桓八年】遂者何，生事也。【註】生，猶造也。專事之詞。　又性也。【書·君𨻰】惟民生厚，因物有遷。【傳】言人自然之性敦厚，因所見所習之物，有遷變之道。　\n\r\n又【左傳·僖二十七年】於是乎出定襄王，入務利民，民懷生矣。【疏】懷生者，謂有懷　之心。　\n\r\n又【詩·衞風】旣生旣育，比予于毒。【箋】生，謂財業也。【前漢·高帝紀】不事家人，生產作業。　\n\r\n又【周禮·冬官考工記·矢人】凡相笴，欲生而摶。【註】相猶擇也，生謂無瑕蠹也。摶謂圜也。　又不熟也。【史記·項羽紀】與一生彘肩。　又語辭。【李白·戲杜甫詩】借問別來太瘦生。【歐陽修詩】問向靑州作麼生。　又平生，疇昔也。【阮藉詩】平生少年時，趙李相經過。【杜甫詩】平生爲幽興，未惜馬蹄遙。　\n\r\n又【正字通】凡事所從來曰生。宋高宗朝，孫楙入覲，嘗論公生明。上問何以生公。曰：廉生公。問何以生廉。曰：儉生廉。上稱善。　又所生，祖父也。【詩·小雅】夙興夜寐，毋忝爾所生。【疏】當早起夜臥，行之無辱汝所生之父祖也。　又友生，朋友也。【詩·小雅】矧伊人矣，不求友生。　又先生，師之稱。諸生，弟子之稱。【韓愈·進學解】國子先生晨入太學招諸生。【史記·酈生傳】高祖謂酈食其，以萬戸封生。【註】師古曰：生猶言先生。文穎曰：諸生也。　又先生，父兄也。【論語】有酒食，先生饌。　\n\r\n又【儀禮·士冠禮】遂以摯見於鄕大夫鄕先生。【註】鄕先生，鄕中老人爲卿大夫致仕者。【史記·五帝紀】薦紳先生難言之。　\n\r\n又【詩·商頌】以保我後生。【朱註】我後生，謂後嗣子孫也。　又門生。【裴皡詩】三主禮闈年八十，門生門下見門生。　又蒼生，民也。【晉書·謝安傳】安石不出，其如蒼生何。【張協雜詩】冲氣扇九垠，蒼生衍四垂。　\n\r\n又【前漢·郊祀志】故神降之嘉生。【註】師古曰：嘉生謂衆瑞。　\n\r\n又【楚語】滯則不震，生乃不殖。【註】生，人物也。　又水名。【山海經】北二百二十里曰盂山。生水出焉，而東流注于河。【註】卽奢延水也。水西出奢延縣西南赤沙阜，東北流。　又姓。【正字通】漢生臨，明生甫申。又微生，浩生，俱複姓。　又與牲同。【前漢·昭帝紀】令破烏桓。斬虜獲生有功。【註】獲生口也。　又與狌同。【汲冢周書】郭都生生。　\n\r\n又【廣韻】【正韻】所敬切【集韻】【韻會】所慶切，𠀤音貹。產也。【字彙】俗謂雞生卵。　\n\r\n又【集韻】【韻會】𠀤所景切，音眚。育也。【論語註】四乳生八子。【陸德明·音義】生，所幸反。又如字。　\n\r\n又【正韻】息正切，音性。【周禮·地官·司徒】以土會之灋，辨五土之物生。【註】杜子春讀爲性。　\n\r\n又【韻補】叶師莊切，音商。【傅毅·舞賦】在山峨峨，在水湯湯，與志遷化，容不虛生。　又叶桑經切，音星。【詩·小雅】雖有兄弟，不如友生。叶寧平。【東方朔·七諫】觀天火之炎煬兮，聽大壑之波聲。引八維以自道兮，含沆瀣以長生。　又叶尸連切，音羶。【黃庭經】內養三神可長生，魂欲上天魄入淵，還魂反魄道自然。\n\r\n考證：〔【韓愈·進學解】諸生弟子事先生於兹有年矣。〕　謹按原文無諸生弟子句。今改國子先生晨入太學招諸生。"}