{"拼音": "tíng", "部首": "亠", "笔画数": "9", "Unicode": "4EAD", "page": "89", "volume": "【子集上】【亠字部】", "notes": "\n\n【唐韻】特丁切【集韻】【韻會】【正韻】唐丁切，𠀤音庭。【說文】民所安定也。【釋名】停也。道路所舍，人停集也。【風俗通】亭，留也，行旅宿會之所館也。【東觀漢紀】衞䬃爲桂陽太守，鑿山通路，列亭置郵。\n\n又【前漢·趙充國傳】分屯要害，冰解漕下，繕鄕亭，浚溝渠。　又亭長。【後漢·百官志】十里一亭，十亭一鄕。有亭長持更板以劾賊，索繩以執賊。亭長舊名負弩，改爲亭長。或爲亭父。【揚子·方言】楚東海之閒，亭父謂之亭公。　\n\n又【前漢·平帝紀】因郵亭書以聞。【註】郵亭，行書之舍，卽今驛遞。　又直也。【史記·五帝紀】以征不亭。　又平也，均也。【前漢·酷吏傳】張湯平亭疑法。【淮南子·原道訓】味者，甘立而五味亭。　又亭亭，山名，在泰山下。【史記·封禪書】黃帝封泰山，禪亭亭。　又亭亭，聳立貌。【太公·兵法】高山盤石，其上亭亭。　\n\n又【黃庭經】九原之山何亭亭。【註】猶心也。　又亭毒，化育也。【老子·道德經】亭之毒之。【註】亭謂品其形，毒謂成其質。　又亭午。【孫綽·遊天台山賦】羲和亭午，游氣高褰。【註】亭，至也。午，日中也。游氣，海氣也。褰，開也。言氣開見日也。一曰亭午卽直午之義。　\n\n又【古今注】蜻蜓一名靑亭，色靑而大者是也。　又水止曰亭。與渟同。【前漢·西域傳】其水亭居。　\n\n又【韻補】叶徒陽切。【班固·高祖泗水亭𥓓】寸木尺土，無竢斯亭。揚威斬蛇，金精摧傷。"}