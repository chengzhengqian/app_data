{"拼音": "lǐ", "部首": "玉", "笔画数": "11", "Unicode": "7406", "page": "733", "volume": "【午集上】【玉字部】", "notes": "\r\n\r\n【唐韻】良止切【集韻】【韻會】兩耳切【正韻】良以切，𠀤音里。【說文】治玉也。【徐曰】物之脈理，惟玉最密，故从玉。【淮南子·覽冥訓】夏桀之時，金積折廉，璧襲無理。【註】用之煩數，皆鈍而無文。　\n\r\n又【說文徐註】治玉治民皆曰理。【書·周官】論道經邦，燮理隂陽。【前漢·循吏傳】政平訟理。　\n\r\n又【玉篇】正也。【左傳·成二年】先王疆理天下。【註】理，正也。　\n\r\n又【玉篇】道也。【廣韻】義理。【易·繫辭】易𥳑而天下之理得矣。【史記·平原君傳】謂公孫龍曰：公無復與孔子高辨事也。其人理勝於辭，公辭勝於理，辭勝於理，終必受詘。【皇極經世】天下之數出於理，違理則入於術，世人以數而入於術，故失於理也。　又性也。【禮·樂記】天理滅矣。【註】理，猶性也。　又條理也。【易·繫辭】俯以察於地理。【疏】地有山川原隰，各有條理，故稱理也。\n\r\n又【說卦】和順於道德而理於義。【禮·中庸】文理密察。【朱註】理，條理也。　\n\r\n又【禮·樂記】理發諸外，而民莫不承順。【註】理，容貌之進止也。　\n\r\n又【玉篇】文也。【前漢·周勃傳】縱理入口。【唐書·太宗紀】本心不正，則脈理皆斜。　\n\r\n又【增韻】膚肉之閒爲湊理，以其有脈理也。【禮·內則】薄切之，必絕其理。【杜甫詩】肌理細膩骨肉勻。　又分也。【禮·樂記】樂者，通倫理者也。【註】理，分也。【釋文】分，扶問反。　又賴也。【孟子】大不理於口。　\n\r\n又【廣韻】料理。【晉書·桓冲傳】冲謂徽之曰：𨜮在府日久，當相料理。　\n\r\n又【韻會】治獄官曰理。【禮·月令】孟秋之月，命理瞻傷，察創視折。【註】理，治獄官也。【史記·循吏傳】李離者，晉文公之理也。　又媒也。【屈原·離騷】解佩纕以結言兮，吾令蹇修以爲理。【註】使古賢蹇修而爲媒理也。五臣云：令蹇脩爲媒，以通辭理。　又姓。【五音集韻】臯陶爲大理，因官氏焉，殷有理徵。　又紙名。【博物志】南海以海苔爲紙，其理倒側，故名側理。　\n\r\n又【正字通】大理，古滇夷國名。自唐始通中國，歷蒙趙楊段四姓，俱僭稱帝。至元始臣服中國，稱總管，及明而亡，改爲大理府，屬雲南。　又與李通。【左傳·昭十三年】行理之命。【註】使人也。【周語】行理以節逆之。賈逵註小行人也。孔晁註亦作李。【前漢·天文志】騎官左角曰理。【史記·天官書】作李。\n\r\n考證：〔【周語】行理以節逆之。【周禮·地官·小行人孔晁註】亦作李。〕　謹按周禮小行人註無孔晁作李之文，孔晁乃註國語者，小行人三字亦賈逵國語註文。今照僖三十年左傳疏所引周語註，改爲賈逵註小行人也。孔晁註亦作李。"}