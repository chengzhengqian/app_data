{"拼音": "gǔ,hè,hú", "部首": "鳥", "笔画数": "18", "Unicode": "9D60", "page": "1491", "volume": "【亥集中】【鳥字部】", "notes": "\r\n\r\n【唐韻】【集韻】【韻會】𠀤胡沃切，音翯。【說文】鴻鵠也。【顏師古曰】鵠，水鳥，其聲鵠鵠。【本草】鵠大於鴈，羽毛白澤，其翔極高，而善步。一名天鵝。【史記·陳涉世家】燕雀安知鴻鵠之志哉。又黃鵠。【玉篇】黃鵠仙人所乗。【前漢·賈誼傳】黃鵠之一舉知山川之紆曲，再舉知天地之圓方。又鵠立。【後漢·袁紹傳】瞻望鵠立。【註】企佇之狀，如鵠立也。又鵠蒼，犬名。見【博物志】。\n\r\n又【爾雅·釋器】象謂之鵠。【郭註】鵠，治樸之名，謂治其樸未成器也。\n\r\n又【後漢·吳良傳】大儀鵠髮。【註】鵠髮卽鶴髮。\n\r\n又【集韻】【正韻】𠀤姑沃切，音牿。【周禮·天官·司裘】王大射，則共虎侯豹侯，設其鵠。【鄭司農云】鵠，鵠毛也。四尺曰鵠，謂之鵠者，取名於鳱鵠。鵠小鳥難中，是以中之謂雋。一說鵠，鳥之大者，有力飛遠，故正鵠取此。【禮·射儀】循聲而發，不失正鵠。【註】畫布曰正，棲皮曰鵠。鵠之言梏也。梏直，言人正直乃能中也。又姓。見【萬姓統譜】。\n\r\n又【正字通】音告。地名。鵠澤。【詩·唐風】從子于鵠。【毛傳】鵠，曲沃邑也。【前漢·地理志】鵠澤。【註】孟康讀告。\n\r\n又【呂覽】鵠乎其羞周智慮也。【註】鵠讀如浩，大也。○按《正字通》云：《轉註古音》《讀書通》俱云鵠通作鶴。《淮南子·覽冥訓》：鴻鵠，鶬鶴，莫不驚憚伏竄。《班固·西都賦》：𤣥鶴白鷺，黃鵠鵁鸛。《左思·吳都賦》：鳥則鸘鵠、鶄鶴。皆分鵠、鶴爲二，至於《別鶴操》雄鵠、雌鵠，《劉孝標·辨命論》龜鵠千歲，《費昶·擣衣》詩開韞舒龜鵠，古本皆作鶴，俗譌爲鵠，豈可據此謂鵠卽鶴也。鶴不過叶音同鵠耳，《嵆康·琴賦》鶴與曲叶讀如鵠，豈可言鵠卽是鶴，故鶴不宜與鵠通。"}