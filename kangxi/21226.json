{"拼音": "tián", "部首": "田", "笔画数": "5", "Unicode": "7530", "page": "756", "volume": "【午集上】【田字部】", "notes": "\r\n\r\n【唐韻】待年切【集韻】【韻會】【正韻】亭年切，𠀤音闐。【說文】𨻰也。樹穀曰田，象四口。十，阡陌之制也。【玉篇】土也，地也。【正韻】土已耕曰田。【釋名】塡也。五稼塡滿其中也。【易·乾卦】見龍在田。【詩·小雅】雨我公田。【通典】古有井田，畫九區如井字形，八家耕之，中爲公田，乃公家所藉。圭田者，祿外之田，以供祭祀。加田者旣賞之，又重賜之田也。　又爰田，卽轅田。【左傳·僖十五年】晉於是乎作爰田。【註】分公田之稅，應入公者，爰之於所賞之衆。【晉語】作轅田。【前漢·食貨志】歲耕種者爲不易上田，休一歲者爲一易中田，休二歲者爲再易下田，三歲更耕之，自爰其處。農民戸人已受田，其家衆男爲餘夫，以口受田如比。【註】師古曰：爰，更互也，比例也。　又名田。【前漢·董仲舒傳】古井田法，雖難卒行，宜少近古。限民名田，以贍不足。【通典】名田，占田也。各爲立限，不使富者過制，則貧弱之。家可足也。　又代田。【通典】漢武征和三年，以趙過爲搜粟都尉。過能爲代田，一畮三甽，歲代其處，每耨必附根，根深能水旱。一歲之收常過縵田，一斛以上，用力少而得穀多。　又屯田。【正字通】漢晉率兵屯，領以帥，唐率民屯，領以官。宋率營田，以民。漢趙充國於金城，留步士萬人屯田，擊先零，條上屯田十二事，宣帝從之。明初兼行官屯，民屯，兵屯，商屯，腹屯，邊屯諸法。永樂時著令，每一都司另撥旗軍十一，名耕種，號樣田。據所收子粒多寡，以辨別歲之豐凶，軍之勤惰。雖養軍百萬，不費民閒一粒。兵法所謂屯田一石，可當轉輸二十石也。　又營田。【通典】宇文融括隱田曰：浮戸十共作一坊，官立廬舍，謂之營田戸。言爲官營田，非屯田戸也。　又職田，職分田也。【文獻通考】隋開皇中，始給職田，又給公廨田。唐貞觀，以職田給逃還貧戸，每畞給粟二斗，謂之地子。十八年復給職田。永泰元年，百官請納職田，充軍糧。宋眞宗興復職田。慶曆均公田，復限職田。紹興復職田。金元志官皆有職田。　又方田，卽均田。【通典】宋熙寧五年重修方田法，元豐罷之。郭諮攝肥鄕令，以千步方田法。四出量括，遂得其數，收逋賦八十萬。　又區田。【氾勝之書】湯有七年之旱，伊尹作爲區田法，敎民糞種，負水澆稼。賈思勰曰：區田，以糞氣爲美，不必皆良田。又不耕旁地，庶盡地力。　又籍田，天子親耕之田也。【禮·月令】孟春，天子帥三公九卿，躬耕帝籍。　又弄田。【前漢·昭帝紀】上耕於鉤盾弄田。【師古註】謂宴游之田，天子所戲弄。　又一井爲田。【魯語】季康子欲以田賦。【註】田，一井也。【管子·乗馬篇】五制爲一田，二田爲一夫。　\n\r\n又【書·無逸】文王𤰞服，卽康功田功。【註】康者，安民之功。田者，養民之功。言文王不侈服飾，專安養斯民也。　又獵也，與畋佃通。俗作𤝗。【易·恆卦】田无禽。【疏】田者，田獵也。【詩·鄭風】叔于田。【傳】田，取禽也。　又姓。【五音集韻】出北平，敬仲自𨻰適齊，後攺田氏。【史記·田敬仲完世家註】敬仲奔齊，以𨻰田二字聲相近，遂爲田氏。　\n\r\n又【黃庭經】尺宅寸田可治生。【註】尺宅，面也。寸田，兩眉閒爲上丹田，心爲絳宮田，臍下三寸爲下丹田。　又官名。【詩·豳風】田畯至喜。【傳】田畯，田大夫也。【左傳·昭二十九年】稷，田正也。【疏】稷爲田官之長。【周禮·夏官】田僕上士十有二人。　又星名。蒼龍之宿。【石氏星傳】龍左角曰天田。　又神名。【詩·小雅】以御田祖。【傳】田祖，先嗇也。【周禮·地官·大司徒】設其社稷之壝，而樹之田主。【註】田主，田神，后土田正之所依也。　又鼓名。【詩·周頌】應田縣鼓。【傳】田，大鼓也。【釋文】田如字，鄭作𣌾，音胤。　又車名。【周禮·夏官】田僕掌馭田路。【註】田路，木路也。　又地名。【爾雅·釋地】鄭有圃田。【左傳·隱八年】鄭伯請釋泰山之祀而祀，周公以泰山之祊易許田。【疏】許田，魯國朝宿之邑。\n\r\n又【僖二年】虢公敗戎于桑田。【註】桑田，虢地，在弘農陝縣東北。\n\r\n又【成六年】晉遷于新田。【註】今平陽絳邑縣是也。【後漢·郡國志】京兆藍田出美玉。　又州名。【韻會】廣南化外，唐開蠻洞置。　又草名。【爾雅·釋草】皇守田。【註】似燕麥，子如彫胡米，可食，生廢田中，一名守氣。　\n\r\n又【何晏·景福殿賦】騈田胥附。【註】騈田胥附，羅列相著也。　\n\r\n又【禮·奔喪】殷殷田田，如壞牆然。【疏】言將欲倒也。　又蓮葉貌。【江南曲】江南可採蓮，蓮葉何田田。　\n\r\n又【集韻】地因切，樹穀曰田。　\n\r\n又【正韻】蕩練切，音電。【詩·齊風】無田甫田。【朱註】田，謂耕治之也。【釋文】無田，音佃。　\n\r\n又【字彙補】池鄰切，音𨻰。【晉語】佞之見佞，果喪其田。【釋文】田音，與𨻰同。　又轉音亭。【韓愈·越裳操】孰荒于門，孰治于田，四海旣均，越裳是臣。\n\r\n又【法苑珠林頌】賢人慕高節，志願菩提音。御鶴翔伊水，策馬出王田。\n\r\n又【易林】邪徑賊田，惡政傷民。夫婦呪詛，太山覆顚。顚，音丁。"}